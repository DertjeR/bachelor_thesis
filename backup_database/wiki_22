{"id": "6521", "revid": "379", "url": "https://nl.wikipedia.org/wiki?curid=6521", "title": "Lens (optica)", "text": "Een lens is een doorzichtig voorwerp \u2013 veelal van glas, maar ook wel van heldere kunststof \u2013 waarmee lichtbundels convergent dan wel divergent kunnen worden gemaakt. De meeste lenzen zijn zogenaamde \"sferische\" lenzen, dat wil zeggen lenzen met twee bolvormige oppervlakken. Daarnaast zijn er ook cilindrische, parabolische en andere lenzen, alsmede combinaties hiervan.\nEtymologie.\nHet woord lens werd reeds in de 16e eeuw gebruikt voor een gekromd glazen voorwerp voor het breken van lichtstralen. Het woord is destijds waarschijnlijk als neologisme gevormd naar het Latijnse \"lens\" (= linze), vanwege de vormgelijkenis. Ook het Frans en het Duits gebruiken hetzelfde woord in beide betekenissen (resp. \"lentille\" en \"Linse\").\nLenzen naar hun vorm.\nLenzen kunnen worden onderscheiden naar hun uiterlijke vorm (bol of hol), en naar de wiskundige vorm (al dan niet sferisch) van het bolle of holle oppervlak.\nPositieve en negatieve lenzen.\nEen positieve lens bundelt (convergeert) het licht. In het midden is de lens dikker dan aan de rand: aan beide zijden bol (no. 1 in afbeelding hiernaast), aan \u00e9\u00e9n zijde bol en aan de ander zijde vlak (2), of aan \u00e9\u00e9n zijde bol en aan de ander zodanig hol dat de kromming aan de bolle zijde groter is dan die aan de holle zijde (3). De sterkte in dioptrie\u00ebn is positief. Deze lenzen worden onder meer toegepast bij een loep en een leesbril.\nEen negatieve lens spreidt (divergeert) het licht. In het midden is de lens dunner dan aan de rand: aan beide zijden hol (4), aan \u00e9\u00e9n zijde hol en aan de andere vlak (5), of aan \u00e9\u00e9n zijde hol en aan de ander zodanig bol dat de kromming aan de holle zijde groter is dan die aan de bolle zijde (6). De sterkte in dioptrie\u00ebn is negatief. Deze lenzen worden onder meer toegepast bij een bril voor veraf, dus voor iemand die bijziend is.\nIn een context waarin alleen het onderscheid tussen positief en negatief van belang is, spreekt men ook wel van een bolle of convexe lens, en een holle of concave lens.\nIn de volksmond wordt een holle (dus negatieve) lens vaak een \"verkleinende\" lens genoemd. Volgens datzelfde spraakgebruik zou een bolle (positieve) lens altijd vergroten, maar dat klopt niet altijd.\nDe types 3 en 6 in de afbeelding worden ook wel \"meniscuslens\" genoemd. De meeste brillenglazen behoren tot deze categorie.\nSferische lenzen.\nMet sferische lenzen, die door twee bolvormige oppervlakken (of \u00e9\u00e9n bolvormig en \u00e9\u00e9n vlak oppervlak) worden begrensd, kunnen beelden vergroot of verkleind worden. Voor veel doeleinden worden groepen van lenzen gebruikt die, afhankelijk van het toepassingsgebied, meestal \"objectief\" worden genoemd. Ook een oculair van een microscoop, telescoop of andere optische instrumenten bestaat meestal uit verscheidene lenzen. Het menselijk oog bevat ook een lens.\nVoor zeer grote lenzen waarbij nauwkeurige beeldvorming niet van belang is, zoals in vuurtorens, schijnwerpers en dergelijke, worden meestal zogenaamde Fresnellenzen gebruikt. Deze leveren een grote materiaalbesparing en daardoor ook gewichtsbesparing op. De meeste Fresnellenzen hebben sferische schillen, maar ook wel andere vormen, zoals parabolo\u00efdische.\nVoor de \"vergrotingsfactor\" van een lens zie verderop onder Vergroting.\nFlexibele lenzen.\nHet bekendste voorbeeld van een flexibele of elastische lens is de ooglens. De gewenste sterkte kan hier ingesteld worden door de kromming van voor- en achtervlak aan te passen.\nAsferische lenzen.\nEr zijn ook lenzen waarvan \u00e9\u00e9n of beide oppervlakken niet-sferisch zijn. Men spreekt dan van asferische lenzen. Een bekend voorbeeld is de multifocale bril. De belangrijkste soorten asferische lenzen zijn:\nRotatiesymmetrische asferische lenzen.\nBij objectieven van hoge kwaliteit, zeker als het groothoekobjectieven betreft, worden soms een of meer oppervlakken parabolisch (eigenlijk: parabolo\u00efdisch) gemaakt. Bepaalde afbeeldingsfouten kunnen hierdoor gemakkelijker worden gecorrigeerd. De productie van dergelijke lenzen is echter veel ingewikkelder en dus kostbaarder. Pas door computergestuurde slijpmethodes zijn dergelijke asferische lenzen economisch haalbaar geworden.\nEr zijn ook niet-parabolische asferische lenzen en spiegels. Een voorbeeld hiervan is de correctieplaat in een Schmidt-telescoop. En een Cassegrain-telescoop heeft gewoonlijk een hyperbolo\u00efdische secundaire spiegel.\nCilindrische lenzen.\nCilindrische lenzen worden in bepaalde toepassingen gebruikt waar een lichtbundel tot een brand\"lijn\" gefocusseerd moet worden in plaats van tot een brandpunt. Zij worden onder meer gebruikt voor het nauwkeuriger aflezen van schaalverdelingen. Sommige rekenlinialen hadden een loper in de vorm van een cilindrische loep die door middel van een ingenieuze constructie zover omhooggetrokken kon worden dat het brandvlak op de schaalverdeling terechtkwam.\nIn kunststof zijn cilindrische lenzen eenvoudig te vervaardigen (door extrusie), zodat zij ook goedkoop verkrijgbaar zijn als cilindrische leesloep voor zwakzienden.\nMengvormen.\nEen meer alledaagse toepassing van asferische lenzen zijn brillenglazen met een cilindrische component, ter correctie van astigmatisme. Optici\u00ebns noemen deze vaak \"glazen met een cilinder\" of kortweg \"cilindrische glazen\". Bij contact- en implantaatlenzen spreekt men in dat geval van torische lenzen.\nMultifocale brillenglazen zijn voorbeelden van combinaties van lenzen met verschillende, vloeiend in elkaar overlopende sterktes.\nTegen scheelzien worden vaak prismatische correcties toegepast, waarbij de optische as van voor- en achtervlak een hoek ten opzichte van elkaar maken.\nSpiegels.\nEen spiegel is natuurlijk geen lens, maar een vlakke spiegel kan vergeleken worden met een vlak lichtbrekend oppervlak. Daar de straal na reflectie door hetzelfde medium blijft gaan, blijft de grootte van de voortplantingssnelheid, en dus ook de brekingsindex, gelijk. Alleen de richting verandert. Dit kan beschreven worden als een negatieve brekingsindex \"n\" = \u20131.\nBij een holle of bolle spiegel gebeurt hetzelfde, alleen verandert de richting nu iets meer of minder. Beeld- en voorwerpsafstanden van spiegels berekent men evenzo met de \"lenzenformule\".\nOptische as.\nDe mate waarin een lichtstraal van richting verandert, is afhankelijk van de hoek tussen de lichtstraal en het oppervlak van de lens. Als de hoek tussen lichtstraal en lensoppervlak 90\u00b0 is, vindt geen richtingverandering plaats. Of er nu sprake is van een positieve of negatieve lens, elke rotatiesymmetrische lens heeft een optische as waar het licht rechtdoor gaat (aan de voorzijde \u00e9n aan de achterzijde is de hoek tussen lensoppervlak en lichtstraal een rechte hoek).\nBenaderingen.\nVoor eenvoudige inleidingen in de optica wordt gewoonlijk met een tweetal benaderingen gewerkt:\nSamen heten deze twee benaderingen ook wel de \"idealelensbenadering\". Hiervoor is een matrixformalisme beschikbaar. Zie het artikel Dikke lens voor een eenvoudig voorbeeld.\nIn professionele optische berekeningen worden gewoonlijk andere rekenmethodes gehanteerd, waarbij rekening gehouden wordt met allerlei aberraties. Daarbij wordt tegenwoordig uiteraard gebruik wordt gemaakt van computers. De nauwkeurigste vorm van geometrische optica is raytracing, die pas mogelijk werd na de opkomst van de digitale computer.\nBrandpunten en brandpuntsafstand.\nElke lens heeft twee \"brandpunten\" of \"focussen\". Bij een positieve lens zijn dat\nOmdat de lichtweg omkeerbaar is, komen (1) en (2) op hetzelfde neer.\nBij een negatieve lens zijn het\nDe brandpuntsafstand is in beide gevallen de afstand tussen de brandpunten en het midden van de lens. Mits de brekingsindices van de stoffen aan weerszijden van de symmetrische lens gelijk zijn, zijn ook de brandpuntsafstanden aan weerszijden gelijk.\nBrandpuntsafstanden kunnen uiteenlopen van enkele millimeters (microlenzen, opneemlensje in een cd-speler, microscoopobjectieven, fisheye-objectief van een fototoestel), tot enkele meters (bij een telescooplens). In onderstaande figuur (links) wordt de brandpuntsafstand \"f\" aangegeven. Te zien is dat het licht van een verre lichtbron (de evenwijdige rode lijnen) na passage door de lens in het brandpunt samenkomen (convergeren).\nIn onderstaande figuur (links) is te zien dat het licht van een verre lichtbron, de rode evenwijdige lijnen aan de linkerkant van de figuur, na het passeren door de lens uit elkaar gaan (divergeren). Het virtuele brandpunt is het punt waar deze divergerende lichtstralen schijnbaar vandaan komen.\nUitgaande van een 'ideale lens' (dat wil zeggen met verwaarloosbare dikte) en de paraxiale benadering, kan met behulp van vlakke meetkunde uit de wet van Snellius het verband tussen de kromtestralen, de brekingsindex en de brandpuntsafstand worden afgeleid:\nwaarin\nDit staat bekend als de \"lenzenmakersformule\". Indien een van beide stralen oneindig is, is het betreffende oppervlak plat.\nVan een positieve lens of een loep kan de brandpuntsafstand eenvoudig worden geschat. Wordt licht van een verre lichtbron (bijvoorbeeld de zon) via de lens afgebeeld op bijvoorbeeld een vel papier, kan men door de afstand tussen lens en papier te vari\u00ebren het beeld scherp krijgen. Is het beeld scherp, dan is de afstand tussen lens en papier gelijk aan de brandpuntsafstand.\nDe oorsprong van de woord \"brandpunt\", en daarmee van \"brandpuntsafstand\", is dat de afbeelding van de zon het papier echt in brand kan steken. De lens moet dan enige tijd exact op dezelfde plek gehouden worden. In het brandpunt wordt het papier dan zo heet dat het in brand vliegt. Het Latijnse woord \"focus\" betekent onder meer \"haard\" of \"gloed\".\nHolle of bolle spiegel.\nZoals hierboven reeds vermeld, kan reflectie als een bijzonder geval van breking worden beschouwd. De \"lenzen\"-formule kan hierbij gewoon worden toegepast, mits men zich realiseert dat voorwerp en beeld nu aan dezelfde kant van de spiegel liggen. Ter illustratie kan men zich bovenstaande afbeeldingen \"Positieve lens\" en \"Negatieve lens\" verticaal dubbelgevouwen denken. Hierbij is een \"holle\" spiegel positief en een \"bolle\" spiegel negatief.\nOngelijke brekingsindices aan weerszijden.\nNormaal bevindt zich aan weerszijden van de lens hetzelfde medium (meestal lucht) en is dus ook de brekingsindex hetzelfde. De brandpuntsafstanden aan weerszijden zijn dan eveneens gelijk. Er zijn echter situaties waar de brekingsindices verschillen. In dergelijke gevallen verschillen dan ook de brandpuntafstanden. Bekende voorbeelden zijn:\nLenzenformule.\nUitgaande van een ideale lens, kan men met gelijkvormige driehoeken een paraxiale benadering van het verband tussen de brandpuntsafstand, de voorwerpsafstand en de beeldsafstand afleiden: de lenzenformule\nwaarin\nDeze relatie staat bekend als de \"lenzenformule\" en is ook van toepassing op spiegels. Bij een vlakke spiegel ligt het brandpunt in het oneindige, dus = 0. Bij holle en bolle spiegels geeft de lenzenformule de juiste resultaten, omdat de afleiding net als bij lenzen op gelijkvormige driehoeken gebaseerd is. Een negatieve beeldafstand geeft een virtueel beeld aan.\nLenssterkte.\nAls men twee lenzen vlak achter elkaar plaatst \u2013 denk bijvoorbeeld aan de ooglens met een brillenglas ervoor; zie de afbeelding hiernaast \u2013, dan zal lens 1 een lichtbundel vanuit zijn voorwerpszijdige brandpunt breken tot een evenwijdige bundel. Deze valt op lens 2 en wordt door hem gebroken tot een bundel die in het beeldzijdig brandpunt van lens 2 convergeert. Als de afstand tussen de lenzen verwaarloosbaar is in vergelijking met de brandpuntsafstanden, dan geldt voor de combinatie van beide lenzen dat de voorwerpsafstand gelijk is aan en de beeldafstand gelijk aan . Voor de combinatie geldt ook de lenzenformule:\nDe \"sterkte\" van een lens is gedefinieerd als het omgekeerde van de brandpuntsafstand en wordt uitgedrukt in dioptrie (1 dpt = 1\u00a0m):\nzodat\nDe lenssterktes kunnen dus worden opgeteld, wat het rekenen aan combinaties sterk vereenvoudigt. Dat verklaart dan ook waarom in de praktijk \u2013 denk aan opticiens, oogartsen, etc. \u2013 meestal met \"lenssterktes\" wordt gewerkt in plaats van met brandpuntsafstanden.\nBeeldvorming door een lens.\nIeder punt van het voorwerp weerkaatst stralen in alle richtingen. Het op de lens vallende gedeelte van deze stralen vanuit \u00e9\u00e9n voorwerpspunt vormt een uitwaaierende kegelvormige bundel met als top het betrokken voorwerpspunt. Ieder voorwerpspunt heeft zijn eigen kegelvormige bundel stralen. Al deze lichtstralen worden door de lens gebroken, en wel volgens de hierboven beschreven regels. Dat heeft tot gevolg dat uit elk van de genoemde kegels een nieuwe kegel ontstaat, maar nu met de top de andere kant op. In dat toppunt komen alle stralen van die betreffende kegel samen. Dat punt is het \"beeldpunt\" dat hoort bij de top van de oorspronkelijke kegel. In de figuur hiernaast zijn als voorbeeld twee voorwerpspunten aangegeven, A1 (rode bundel) en B1 (groene bundel). Elke bundel vormt een eigen beeldpunt; voor de bundels vanuit A1 en B1 zijn dat respectievelijk beeldpunten A2 en B2. Zo levert ieder voorwerpspunt een bijbehorend \"eigen\" beeldpunt. Het resultaat is dat er een afbeelding van het voorwerp ontstaat.\nAls men op de plaats van het beeld een wit scherm houdt, wordt het licht van het beeld daar verstrooid. Van dat verstrooide licht kan onze ooglens vervolgens op dezelfde wijze een beeld op het netvlies vormen: dit is het principe van de projector. In plaats van een wit scherm kan men ook een loep gebruiken om het beeld te bekijken. Deze loep wordt dan oculair genoemd, en deze methode wordt gebruikt in veel optische instrumenten, zoals verrekijkers, eenvoudige telescopen, microscopen, enzovoorts.\nVergroting.\nAfhankelijk van de toepassing, worden er bij lenzen verschillende soorten vergrotingen gedefinieerd. De belangrijkste zijn de \"dwarsvergroting\", de \"hoekvergroting\" en de \"loepvergroting\". Omdat deze begrippen in verschillende situaties worden gehanteerd, spreekt men in de praktijk vaak over \"vergroting\" zonder meer.\nDwarsvergroting.\nWanneer zowel de voorwerpsafstand als de beeldafstand eindig zijn \u2013 zoals bij microscoopobjectieven, fotografie op korte afstand, en dergelijke \u2013 hanteert men de \"dwarsvergroting\".\nDe dwarsvergroting (\"transverse magnification\") is de vergroting in een vlak loodrecht (dwars) op de optische as. Ze is gedefinieerd als de verhouding van de afmetingen van het beeld en het voorwerp:\nwaarin\nHoekvergroting.\nDe hoekvergroting (\"angular magnification\") is bij kleine hoeken (zodat de hoek in radialen ongeveer gelijk is aan zijn sinus en zijn tangens) gelijk aan het omgekeerde van de dwarsvergroting:\nLoepvergroting.\nBij een loep, een oculair en dergelijke is het de bedoeling dat het oog ongeaccommodeerd kijkt (dat is namelijk het minst inspannend). De loep moet dus een dichtbijgelegen voorwerp op oneindig afbeelden.\nDus = \u221e en = , en derhalve zou de dwarsvergroting = \u221e zijn. De dwarsvergroting is in deze gevallen dus niet bruikbaar.\nMen definieert daarom in dit geval de \"loepvergroting\" als de verhouding tussen de tangens van de hoek waaronder men het beeld door de loep ziet, en de tangens van de hoek waaronder men het beeld normaal zonder loep zou bekijken (dat is op de normale leesafstand, meestal op 250\u00a0mm gesteld). In de linkerafbeelding hierboven is V een voorwerp op de afstand voor waarneming met het blote oog. In de rechterafbeelding is V hetzelfde voorwerp, maar nu in het brandvlak van de loep. Als men de afstand tussen oog en loep verwaarloost, is de loepvergroting (\"eyepiece magnification\"):\nwaarin\nMen zou dus ook kunnen zeggen dat de vergroting bij een loep het gevolg is van de kleinere waarnemingsafstand; de loep fungeert hierbij alleen als hulpmiddel om op die korte afstand nog scherp te kunnen zien (te vergelijken met een extreem sterke leesbril).\nAfbeeldingsfouten.\nAl het bovenstaande geldt onder bepaalde voorwaarden:\nIn de praktijk wordt zelden aan al deze voorwaarden voldaan, dus dan moet rekening gehouden worden met afwijkingen ten opzichte van deze relatief eenvoudige benadering.\nEen van de belangrijkste geometrische afwijkingen is de zogenaamde sferische aberratie (vroeger ook wel \"askring\" genaamd). Een sferische lens met een niet-verwaarloosbare dikte maakt geen perfect brandpunt, zoals ge\u00efllustreerd is in onderstaande figuur.\nEen andere belangrijke afwijking is chromatische aberratie. Chromatische aberratie wordt veroorzaakt doordat de brekingsindex van het gebruikte lensmateriaal afhankelijk is van de golflengte van het licht (dispersie). Hierdoor is de brandpuntsafstand van de lens afhankelijk van de golflengte van het licht, en treedt kleurschifting in de afbeelding op. Dit is te zien aan de bekende regenboogjes langs allerlei randen.\nAls verschillende stralen vanuit dezelfde richting niet in exact hetzelfde brandpunt terechtkomen, veroorzaakt dit een zekere onscherpte. Immers alle stralen moeten aan de lenzenformule voldoen, en als ze niet allemaal dezelfde brandpuntsafstand krijgen, krijgen ze bij dezelfde voorwerpsafstand ook niet allemaal dezelfde beeldafstand. Een aantal beeldpunten van hetzelfde voorwerpspunt zal nu voor of achter het gekozen beeldvlak (bijvoorbeeld film, beeldsensor, etc.) liggen. Ter plaatse van dit beeldvlak ontstaat nu dus een klein rondje, doordat de kegelvormige lichtbundel afgeknot wordt. Vergelijk in bovenstaande afbeelding voor sferische aberratie de stralen A en C in het vlak door het brandpunt B, en voor chromatische aberratie de rode en blauwe stralen in het vlak door het brandpunt Fg.\nBepaalde afbeeldingsfouten kunnen binnen zekere grenzen ook worden beperkt door de apertuur te verkleinen, bijvoorbeeld door middel van een diafragma. Dit gaat echter ten koste van de lichtsterkte.\nVoor meer informatie over deze afbeeldingsfouten, alsmede voor andere afbeeldingsfouten zoals \"astigmatisme\", \"vertekening\", \"coma\" e.a., verwijzen we u naar de desbetreffende artikelen.\nToepassingen.\nBrillen, contactlenzen.\nBekende toepassingen van lenzen zijn uiteraard de bril, de contactlens en de implantaatlens. Deze dienen om brekingsafwijkingen van de ooglens of het hoornvlies te corrigeren. Dit betreft in de eerste plaats myopie (bijziendheid), hypermetropie (verziendheid) en presbyopie (ouderdomsverziendheid of kortweg oudziendheid). De eerste twee zijn afwijkingen waarbij de brandpuntsafstand van het ongeaccommodeerde oog niet overeenkomt met de afstand tussen de ooglens en het netvlies (= de beeldafstand). Bij de derde is de ooglens ten gevolge van veroudering onvoldoende in staat om te accommoderen (zijn brandpuntsafstand aan te passen).\nDaarnaast kunnen ook afwijkingen in de vorm van de lens en/of het hoornvlies, zoals astigmatisme, worden gecorrigeerd. Voor dat laatste wordt een cilindrische component in het glas verwerkt.\nFotografie.\nDe in de fotografie gebruikte objectieven zijn samengestelde lenzen. Een objectief is zodanig opgebouwd dat de afbeeldingsfouten van de afzonderlijke lenscomponenten elkaar zo veel mogelijk compenseren, zodat de afbeelding zo zuiver mogelijk is.\nProjector.\nOok projectoren gebruiken samengestelde lenzen. Een projectieobjectief is geoptimaliseerd voor een kleine voorwerpsafstand en een grote beeldafstand (dus net andersom als een fotografisch objectief). Daarnaast bevat een projector ook een condensor, die dient om de lichtopbrengst te optimaliseren.\nVerwant aan de projector is het vergrotingsapparaat dat in de donkere kamer gebruikt wordt om klassieke fotonegatieven af te drukken. Alleen is hier de beeldafstand veel kleiner dan bij een projector.\nTelescoop en verrekijker.\nDe voorwerpsafstand is bij de verrekijker meestal veel groter dan de brandpuntsafstand, of zelfs oneindig. Bij de telescoop is de voorwerpsafstand in beginsel altijd oneindig. Bij de verrekijker wordt het beeld door een oculair bekeken. Bij eenvoudige telescopen gebeurt dit ook, maar bij telescopen voor wetenschappelijk onderzoek wordt het beeld vrijwel altijd door een camera opgenomen. Dit niet alleen vanwege de mogelijkheid voor langere belichtingstijden, maar ook voor verslaglegging ten behoeve van wetenschappelijke publicaties.\nMicroscoop.\nIn een microscoop is de voorwerpsafstand kleiner dan de beeldafstand. Het beeld wordt door een oculair bekeken, maar kan uiteraard ook worden gefotografeerd, onder andere voor publicaties.\nOculairs en loepen.\nOculairs dienen om door een objectief gevormd luchtbeeld met het oog te bekijken. Het basisprincipe van een oculair is voor alle toepassingen hetzelfde, namelijk dat van een loep.\nCd- en dvd-speler.\nHier wordt een miniatuurlensje gebruikt om de laserbundel op de sporen te focusseren.\nNiet-optische lenzen en spiegels.\nBehalve voor licht is het ook mogelijk \"lenzen\" te maken voor \"stralen\" van andere golfverschijnselen die op een geschikte manier van richting veranderd kunnen worden.\nEen bekende toepassing is het focusseren van elektronenbundels in elektronenmicroscopen. In kathodestraalbuizen, zoals in klassieke televisietoestellen en computer\u00adbeeld\u00adschermen, zijn er \"elektronenlenzen\" die de elektronenbundel op het scherm focusseren en zo voor een scherper beeld zorgen. Het vakgebied dat zich met dergelijke focusserings\u00admethodes bezighoudt, wordt elektronenoptica genoemd. Ook voor het focusseren van deeltjesbundels in deeltjesversnellers worden elektronenlenzen gebruikt, maar door de veel hogere deeltjessnelheden kunnen hier ook relativistische effecten optreden.\nEen toepassing waarbij elektromagnetische straling buiten het optische gebied wordt gefocusseerd, is de schotelantenne voor satellietontvangst. Dit is een holle spiegel, die de hoogfrequente golven van de satelliet focusseert in zijn brandpunt, waar de eigenlijke ontvanger is geplaatst. (Meestal valt de golfbundel scheef in, zodat focussering plaatsvindt in een zogenaamd \"nevenbrandpunt\" net naast de optische as.) Andere voorbeelden zijn de radiotelescoop voor astronomische waarneming, en de radarantenne.\nIn de astronomie is het verschijnsel gravitatielens bekend, waar lichtstralen worden afgebogen in een zwaartekrachtveld. Dit verschijnsel, dat wordt beschreven door de algemene relativiteitstheorie, moet worden ingecalculeerd bij waarneming vlak langs een zwaar object (bijvoorbeeld de zon, een melkwegstelsel of een zwart gat).\nEen voorbeeld van een focusserend systeem (in dit geval een spiegel) voor geluidsgolven is de parabolische richtmicrofoon. Een ander voorbeeld is de akoestische werking van veel klassieke amfitheaters.\nIn de geofonie wordt voor seismisch onderzoek gebruikgemaakt van de afbuiging van geluidsgolven in gesteentes. Vanwege het veelal ontbreken van de van lenzen bekende symmetrie\u00ebn, zijn bovengenoemde lenzenformules hier zelden toepasbaar. Wel geldt hier een equivalent van de Fresnelvergelijkingen. Terwijl bij elektromagnetische golven, waaronder licht, de voortplantingssnelheid in een \"dichter\" medium \"lager\" is, is dat bij geluidsgolven net andersom. De breking (richtingsverandering van de golven) is dus \"groter\" bij doorgang naar een \"dichter\" materiaal. (Stel dat men \"akoestische lenzen\" zou maken, dan zou een holle lens dus positief en een bolle lens negatief zijn.)\nVaria.\nOmdat hij geen middel meer had om vuur te maken, nam de noordpoolreiziger William Scoresby een stuk doorzichtig ijs en maakte daar een bolle lens van waar hij het zonlicht doorheen liet schijnen. Aldus richtte hij het brandpunt van het samengebundelde zonlicht op een stuk hout dat vervolgens begon te branden. Op die manier kon hij zelfs lood doen smelten .\nLiteratuur.\nIeder goed natuurkundeleerboek dat optica behandelt, zoals\nHier gebruikt:"}
{"id": "6522", "revid": "491824", "url": "https://nl.wikipedia.org/wiki?curid=6522", "title": "Loep", "text": "Een loep of vergrootglas is een positieve lens met een handvat of houder, om los te gebruiken, om dichtbije voorwerpen vergroot te zien. Vaak is de lens in een montuur gevat, maar soms is het handvat maar aan \u00e9\u00e9n zijde aan de lens bevestigd, en zit er verder niets om de lens.\nDe benamingen loep en vergrootglas worden vaak uitwisselbaar gebruikt. Een loep is wel vaak een sterk vergrotend vergrootglas, maar qua afmeting relatief klein. Bij grotere afmetingen, maar minder vergroting, spreekt men eerder van een vergrootglas.\nSoms heeft een loep een samenstelling van lenzen; de vergroting kan vari\u00ebren van 2 tot zelfs 30 maal. Soms is een vergrootglas bifocaal, waarbij een klein deel van de lens bij de rand sterker vergroot. \nBij sommige beroepen is het vaak noodzakelijk om met een loep zeer kleine details te observeren, denk bijvoorbeeld aan biologen, juweliers, filatelisten en horlogemakers. Slechtzienden gebruiken vaak een vergrootglas voor bijvoorbeeld het lezen. Men kan een vergrootglas ook als \"brandglas\" gebruiken: door de stralen van de zon in het brandpunt te bundelen wordt de temperatuur daar zo hoog dat papier en ander droog materiaal in brand kunnen vliegen. Daarom moet men bij droog weer dan ook heel voorzichtig zijn met het gebruik van een loep in een natuurgebied en deze vooral niet op een open plek in de zon laten liggen. Dit kan een natuurbrand veroorzaken. Daarnaast is dit ook een ideale manier om een vuur aan te steken als er geen lucifers voorhanden zijn.\nWil men het voorwerp vergroot zien, dan moet het niet verder van de lens weg liggen dan zijn brandpuntsafstand.\nWerking.\nEen loep ontleent zijn vergrotende werking aan het feit dat men het voorwerp veel dichter bij het oog kan houden dan normaal. Het dichtstbijzijnde punt waar men zonder hulpmiddelen nog scherp kan zien, is het zogenaamde nabijheidspunt. Wil men het beeld nog groter zien, dan moet men het voorwerp dichterbij houden. Om dan toch nog scherp te kunnen zien, heeft men een positieve lens nodig. In die zin kan een loep beschouwd worden als een extreem sterke leesbril.\nSterkte van de loep.\nDe sterkte van een loep wordt gewoonlijk opgegeven als vergrotingsfactor. Vooral bij goedkopere exemplaren van onbekende merken is het verstandig voor aanschaf de werkelijke vergroting even te schatten. Er wordt namelijk nogal eens stilzwijgend de zogenaamde \"oppervlaktevergroting\" opgegeven, die het kwadraat is van de hoekvergroting en dus aanzienlijk groter lijkt.\nTypen loepen.\nBehalve de hierboven beschreven enkelvoudige loep bestaan er nog enkele typen.\nDoubletloep.\nEen \"doubletloep\" is een loep die bestaat uit twee lenzen, meestal planconvexe (vlak-bolle) lenzen die met de convexe kant naar elkaar toe zijn gemonteerd. Hierdoor wordt een aantal beeldfouten grotendeels gecorrigeerd.\nDergelijke, vaak vrij sterk vergrotende loepen (5 \u2013 20x) worden vooral door biologen, geologen, juweliers en horlogemakers gebruikt.\nTripletloep.\nEen tripletloep met drie of meer lenzen (vergroting 5 \u2013 20x) is zo gecorrigeerd dat deze loep vrijwel geen lensfouten heeft. Dit is van belang bij bijvoorbeeld het onderzoek aan edelstenen.\nDradenteller.\nEen \"dradenteller\" \u2013 in het grafisch vak \"lijnenteller\" genoemd \u2013 is gewoonlijk een enkelvoudige loep die in een meestal uitklapbaar frame is bevestigd, op zodanige wijze dat de onderlaag waarop de loep in uitgeklapte toestand staat, samenvalt met het brandvlak van de loep. Daardoor wordt die ondergrond scherp gezien. Een dergelijke loep is met name geschikt om vlakke voorwerpen te bekijken: fotonegatieven, dia's, postzegels, textiel.\nMeestal bevat het beeldrandje van het voetstuk nog een schaalverdeling, zodat men het aantal draden per centimeter van een weefsel kan tellen. Vandaar de naam.\nTafelloep.\nEen \"tafelloep\" staat op een voetstuk, al dan niet via een verstelbare arm. Deze loepen worden wel gebruikt bij fijnmechanisch montagewerk. Bij duurdere soorten kan de loepvatting of aan de steunarm een lichtbron bevatten. Een variant met een lange poot die op de grond kan staan, wordt onder meer in ziekenhuizen gebruik om bijvoorbeeld wondjes te bekijken.\nBorduurloep.\nEen \"borduurloep\" of \"handwerkloep\" is een grote loep die met een koord om de nek wordt gehangen. De rand van de loep, vaak voorzien van een soort pootjes, steunt tegen de borst. Bij dit type heeft men tijdens het gebruik beide handen vrij, bijvoorbeeld voor borduur- of ander handwerk. Soms is in het montuur ook verlichting ingebouwd.\nOculair.\nEen bijzonder soort loep is het \"oculair\", dat gebruikt wordt om het door een objectief gevormde beeld van een optisch instrument met het oog te bekijken. Dit wordt toegepast in onder andere verrekijkers, telescopen, microscopen, camerazoekers, etc.\nFresnelloep.\nEr zijn ook loepen in de vorm van een Fresnellens, bijvoorbeeld ter grootte van een bankpasje. De kwaliteit is wat minder dan van een gewone loep."}
{"id": "6523", "revid": "780604", "url": "https://nl.wikipedia.org/wiki?curid=6523", "title": "Stereomicroscoop", "text": "Een stereomicroscoop is een microscoop die twee objectieven en twee oculairen heeft, een voor elk oog, om de gebruiker een beeld te geven waarin diepte wordt gezien. Stereomicroscopen vergroten minder sterk dan doorvallend-lichtmicroscopen doordat de aanwezigheid van een dubbel objectief wat meer afstand tot het onderwerp nodig maakt - er is minder plaats. Gebruikelijke vergrotingen voor stereomicroscopen zijn 10 tot 80 keer.\nStereomicroscopen worden gebruikt om kleine voorwerpen te bestuderen (plantendelen, insecten, juwelen) en om manipulaties aan kleine voorwerpen te kunnen verrichten, (horlogemakers, microdissecties, oogoperaties, SMD-electronica) waarvoor het dieptezien ze bij uitstek geschikt maakt. Er zijn stereomicroscopen met vaste objectieven en met traploos verstelbare zoomobjectieven. \nFotoadapters.\nEr zijn ook trinoculaire versies, met een derde tubus bovenop, waarop een al dan niet digitale foto- of filmcamera kan worden geplaatst. Om door deze derde tubus te kunnen fotograferen moet meestal wel het licht van een van de beide oculairen worden omgeleid door een spiegel in de lichtbaan te brengen, zodat men dan maar met een oog door de microscoop kan kijken tijdens het maken van een foto. \nVerlichting.\nStereomicroscopen maken over het algemeen gebruik van opvallend licht. Om voldoende licht op het onderwerp te kunnen laten vallen zonder dit daarbij te veel te verwarmen waren altijd speciale voorzorgsmaatregelen nodig, zoals halogeenlampen met warmtefilters, of door een flexibele glasvezelbundel geleid licht waardoor de verlichtingsinstallatie haast even duur werd als de microscoop zelf. Er zijn verlichtingsringen met ledlampen die veel wit licht geven zonder warmte en die relatief goedkoop zijn."}
{"id": "6524", "revid": "45556", "url": "https://nl.wikipedia.org/wiki?curid=6524", "title": "Binoculaire microscoop", "text": ""}
{"id": "6525", "revid": "781017", "url": "https://nl.wikipedia.org/wiki?curid=6525", "title": "Oog (anatomie)", "text": "Het oog is een waarnemingsorgaan (zintuig), dat visuele prikkels naar de hersenen stuurt, waar de informatie wordt omgezet in een visuele waarneming.\nMensen en veel diersoorten hebben ogen. Bij eenvoudige meercelligen bestaat een oog uit niet meer dan losse, lichtgevoelige cellen, of uit kuiltjes met lichtgevoelige cellen, waarmee niet of nauwelijks een beeld kan worden gevormd. Bij hogere diersoorten is een oog een hoogontwikkeld orgaan, zoals de facetogen van insecten, of de met een lens uitgeruste ogen van gewervelden en inktvissen.\nOntwikkeling van het oog.\nDe fasen van de embryonale ontwikkeling van het oog. Zie afbeelding. (A) De eerste ontwikkelingsfase is de vorming van de neurale buis. (Ai) De chorda dorsalis stimuleert de neurale plaat om vanuit het externe of oppervlakte ectoderm naar binnen te worden getrokken. (Aii,Aiii) De neurale plooien ontmoeten elkaar en fuseren, waardoor de neurale buis en de neurale lijst ontstaan. (B) De vorming van het oogblaasje. (Bi) De neurale buis ontwikkelt zich tot vijf secundaire blaasjes. (Bii) De optische sulcus, de steeds dieper wordende groef in de neurale plaat, groeit lateraal uit het di\u00ebncephalon (tussenhersenen), waarbij het distale gebied groter wordt om het oogblaasje te vormen en het proximale gebied wordt samengeknepen om de optische steel te vormen. (Biii) De optische sulcus blijft groeien totdat het het oppervlakte ectoderm bereikt. (C) Ontwikkeling van de belangrijkste oogstructuren. (Ci) Het gebied van het oppervlakte ectoderm dat het oogblaasje raakt, wordt dikker en vormt de lensplacode. (Cii) De lensplacode stulpt vervolgens in, voordat deze zich afsplitst van het oppervlakte ectoderm om de lens te worden. (Ciii) Deze instulping resulteert in een dubbelgelaagde oogbeketstructuur. (Civ) De buitenste laag wordt later het retinaal pigmentepitheel, terwijl de binnenste laag zich ontwikkelt tot het neurale netvlies. Het omringende mesenchym helpt bij het vormen van structuren zoals het hoornvlies, het vaatvlies en het straalvormig lichaam. (D) Het netvlies is een gelaagde structuur die bestaat uit veel verschillende cellen, die kunnen worden onderverdeeld in vroeggevormde zenuwcellen en laatgevormde zenuwcellen. De vroeg gevormde zenuwcellen omvatten retinale zenuwknoopcellen, horizontale cellen, kegeltjes en amacrine cellen (interneuronen), terwijl de laatgevormde zenuwcellen bestaan uit de staafjes, bipolaire cellen en radiale gliacellen. Deze zijn met elkaar verbonden in de verschillende lagen van het netvlies. De amacrine cellen zijn betrokken bij de regulering en integratie van de activiteit in bipolaire en zenuwknoopcellen.\nOnderdelen van het oog.\nHet oog wordt gestuurd door zes verschillende spieren. Er zijn twee verschillende oogbewegingen, saccades en gladde oogbewegingen. Saccades zijn zoekbewegingen van het oog, deze oogbeweging gebruik je bij een onverwachte beweging van een bepaald voorwerp. Het oog maakt deze saccades met een snelheid van 500 tot 600 \u00b0/s.\nDe gladde oogbewegingen zijn simpel gezegd gewoon volgbewegingen, hierbij volg je een bepaald voorwerp. Het oog doet dit met een snelheid van 100 \u00b0/s. Dit is een stukje langzamer dan de snelheid van saccades. Bij gladde oogbewegingen verwacht het oog wat er gaat gebeuren.\nKleuren.\nNiet alle dieren nemen de wereld in dezelfde kleuren waar. Sommige dieren zijn in staat ultraviolet licht waar te nemen, bij andere ontbreken de cellen voor bepaalde kleuren. Kleurwaarneming bij mensen maakt gebruik van 3 verschillende fotoreceptoren die het onderscheid maken tussen eerder blauw, eerder groen of eerder rood licht. Andere diersoorten kunnen een fijner onderscheid maken, of juist minder of helemaal geen kleuren zien naargelang van hoeveel soorten kegeltjes ze hebben. Herten zien geen verschil tussen de oranje strepen van een tijger (of the oranje jasje van een menselijke jager) en de groene en bruine kleuren van de achtergrond. Sommige bidsprinkhaankreeften hebben 12 tot zelfs 16 verschillende receptoren, waarvan verscheidene ingesteld zijn op ultraviolet licht. Toch is hun kleurwaarneming in vele opzichten minder verfijnd dan die van mensen, doordat de receptoren van die kreeften rechtstreeks verbonden zijn met reactiecentra in de hersenen.\nDe verschillende soorten cichliden die in de Afrikaanse Grote Meren leven, hebben een kleurgevoeligheid die aangepast is aan de diepte waarop ze zwemmen. Diepere zwemmers zijn meer roodgevoelig, terwijl de oppervlaktevissen eerder blauwgevoelige ogen hebben.\nSlangen als groefkopadders en boa's kunnen infraroodstraling door warmtegevoelige receptoren in gerangschikt in gaatjes in de huid van de kop (boa's) of een groef onder het neusgat (groefkopadders) waarnemen. De warmtegevoelige receptoren zijn overigens dezelfde als die waarmee de mens warmte (temperatuurstijging) waarneemt. De speciale organen die ze hiervoor gebruiken worden geen ogen genoemd, hoewel er waarschijnlijk wel sprake is van beeldvorming, aangezien de slangen ze kunnen gebruiken om warmbloedige prooien te vinden en afstand en richting te bepalen.\nNiet alleen kleurwaarneming naargelang van de golflengte van het licht kan een evolutionair voordeel bieden; ook de polarisatie van het licht bevat soms nuttige informatie. De hogergenoemde bidsprinkhaankreeften detecteren circulair gepolariseerd licht. Ook veel krabben kunnen reageren op veranderingen in gepolariseerd licht. Veel vlinders kunnen de hoek en de sterkte van gepolariseerd licht onderscheiden. De Heliconius heeft iriserende vleugels; nauwkeurige detectie van polarisatiepatronen op de vleugels speelt een rol bij de hofmakerij en de paring.\nEvolutie van het oog.\nVerschillende taxa van dieren hebben afzonderlijk van elkaar ogen ontwikkeld. Tijdens de Cambrische explosie zijn tot zover bekend de eerste ogen ontstaan, er zijn geen fossiele bewijzen van voor het Cambrium gevonden.\nDe evolutie van het oog begint met lichtgevoelige cellen, deze kunnen licht van donker onderscheiden. Dit is handig voor het detecteren van mogelijke gevaren als roofdieren. De lichtgevoelige cellen bevinden zich nog op een vlak oppervlak.\nIn het volgende stadium bevinden de lichtgevoelige cellen zich in een kuiltje. Deze ontwikkeling helpt bij het bepalen van de richting van de verplaatsing van objecten.\nIn het stadium hierna ontstaat een soort oog dat lijkt op een gaatjescamera. Over het kuiltje met de lichtgevoelige cellen komt een kleinere opening om licht door te laten. Dit zorgt ervoor dat de richtingbepaling effectiever werkt. Bij dit oog is het mogelijk om silhouetten waar te nemen, maar er kan nog geen scherp beeld gevormd worden. Het voordeel van een gaatjescameraoog is ook een nadeel, als er minder licht het oog bereikt kan er bij weinig licht slecht gezien worden. Nautilussen hebben gaatjescameraogen.\nTer bescherming van het oog kan er een doorzichtig weefsel om het oog ontstaan; dit doorzichtige weefsel kan zicht weer verder evolueren tot een lens. De lens kan licht beter opvangen dan het gaatjescameraoog, wat een oplossing is voor het lichttekort waar het gaatjescameraoog mee te maken heeft. Ook kan de lens focussen, waardoor er een scherper beeld ontstaat.\n'Oog' in overdrachtelijke zin.\nIn diverse talen wordt het woord \"oog\" als metafoor gebruikt om zaken te benoemen die een overeenkomst in vorm hebben met het oog, dus die een ronde of ovale vorm hebben:"}
{"id": "6526", "revid": "379", "url": "https://nl.wikipedia.org/wiki?curid=6526", "title": "Menselijk oog", "text": "Het menselijk oog is een waarnemingsorgaan dat gebruikmaakt van licht om een beeld door te geven naar de hersenen.\nAnatomie.\nHet oog bestaat uit het eigenlijke oog, de oogbol, en de omliggende structuren.(oogspieren, oogleden, traanklieren, traanbuisjes, traanpunten). De oogbol bestaat (van voor naar achteren) uit een tamelijk harde witte schil, de \"sclera\" of harde oogrok. Hierin is een helder gedeelte opgenomen, de \"cornea\" (het hoornvlies). De cornea is aan de buitenkant met cornea-epitheel en de sclera met het bindvlies of \"conjunctiva\" dat ook overgaat in de bekleding van de binnenkant van de oogleden - hierdoor kan een contactlens niet achter het oog terechtkomen. Achter de cornea bevindt zich de \"iris\" (het regenboogvlies) die de scheiding vormt tussen de voorste en de achterste oogkamer, die met dun waterig vocht zijn gevuld. De iris kan verschillende kleuren hebben: blauw, bruin, rood, grijs of groen. Achter de iris is de \"lens\" opgehangen. Achter de lens bevindt zich een gelei-achtig lichaam, het \"corpus vitreum\", het glasvocht of glasachtig lichaam. Achter het glasvocht ligt de \"retina\" of het netvlies.\nHet oog heeft een gemiddelde doorsnee van ongeveer 2,5 cm en weegt gemiddeld 7,5 gram. De oogrok van een oog heeft een gemiddeld oppervlak van 17 vierkante cm.\nIn tegenstelling tot de ogen van andere primaten is bij de mens ook het oogwit (harde oogrok) zichtbaar. Hierdoor is bij een mens gemakkelijk waar te nemen in welke richting hij kijkt. Als mensen elkaar in hun ogen aankijken spreken we van oogcontact, een vorm van lichaamstaal.\nAdnexen.\nEr zijn zes oogspieren die het oog naar links, rechts, omhoog en omlaag kunnen draaien, en ook in twee richtingen min of meer om de optische as kunnen roteren.\nDe oogleden zijn aan de buitenkant bekleed met huid, aan de binnenkant met bindvlies; in het bovenooglid bevindt zich een beschermend stukje stevige bindweefselplaat, de \"tarsale plaat\". Op de ooglidrand bevinden zich \"wimpers\" en kleine \"talgkliertjes\"; in de conjuctiva zijn ook \"traanklieren\" aanwezig.\nIn de binnenooghoek bevindt zich op boven- en onderooglid het \"traanpunt\" dat overtollig vocht afvoert naar de neusbinnenzijde via de traanbuisjes.\nWaarnemen van beelden.\nDe cornea, waarvan het bolronde oppervlak het voornaamste lichtbrekende element van het oog is, projecteert samen met de ooglens waarvan de verstelbare brekende functie voor de scherpstelling wordt gebruikt, een scherp, ondersteboven staand beeld op het netvlies. De lichtsterkte ervan wordt, net als bij een camera, geregeld door een diafragma. Bij de mens heeft het regenboogvlies de functie van diafragma. Kringspiertjes trekken dit afhankelijk van de lichtsterkte in meer of mindere mate dicht.\nOp het netvlies bevinden zich lichtgevoelige zenuwcellen, die een signaal naar de hersenen afgeven dat afhankelijk is van de hoeveelheid licht op de plaats van de cel op het netvlies. Alle prikkels tezamen worden door de oogzenuw naar de hersenen getransporteerd, die er een beeld van maken.\nHet signaal van het linker gezichtsveld van beide ogen gaat via het chiasma opticum naar de rechter occipitale hersenkwab, informatie van het rechter gezichtsveld gaat naar de linker hersenkwab. Beschadiging van het chiasma opticum kan leiden tot het uitvallen van de linkergezichtshelft van het linkeroog en de rechtergezichtshelft van het rechteroog. Aldus verkrijgt men het 'oogflap-effect': zoals waar een paard - om niet te schrikken van de bewegingen opzij - een lederen 'lasbril' opgezet krijgt waardoor enkel recht vooruit gekeken kan worden.\nHet aantal cellen per oppervlakte-eenheid is niet overal op ons netvlies gelijk: in het midden bevinden zich per vierkante mm meer cellen dan aan de rand van ons netvlies. De plaats waar de concentratie cellen het grootst is, heet de gele vlek. Daar waar de oogzenuw zich bevindt, is geen plaats voor staafjes en kegeltjes. Die plaats heet de blinde vlek.\nHet blikveld per oog is groter dan het gezichtsveld door het bewegen van het oog in de oogkas. Het totale blikveld is een combinatie van dat per oog. Wat men op een bepaalde plaats kan zien wordt verder vergroot door het draaien van het hoofd ten opzichte van het lichaam en door het draaien van het lichaam.\nWaarnemen van kleuren.\nNiet alle zintuigcellen in ons netvlies zijn eender. Bepaalde zintuigcellen, naar hun vorm staafjes genoemd, zijn gevoelig voor alle kleuren zichtbaar licht. Andere zintuigcellen, naar hun vorm kegeltjes genoemd, zijn kleurselectief. We hebben drie soorten kegeltjes, die gevoelig zijn voor respectievelijk rood, groen en blauw. Ook ultraviolet kan met de kegeltjes worden waargenomen, maar de ooglens laat deze straling niet door, waardoor het netvlies beschermd is tegen deze schadelijke straling.\nDe combinatie van die drie kleuren stelt de mens in staat kleuren te onderscheiden. Doordat de curven van kleurgevoeligheid niet steil zijn, maar langzaam verlopen wordt een kleur tussen rood en groen waargenomen met zowel de cellen die gevoelig zijn voor rood licht als de cellen die gevoelig zijn voor groen licht. Uit deze combinatie maken de hersenen op dat het om een kleur gaat die tussen rood en groen in ligt. Afhankelijk van de afstand tot rood resp. groen wordt de kleur als oranje of geel waargenomen.\nWaarnemen van diepte.\nIn principe kunnen wij met \u00e9\u00e9n oog de wereld om ons heen waarnemen. Onze hersenen geven meestal door ervaring de juiste interpretatie voor afstanden (diepte). Voor een echte dieptewaarneming zijn echter twee ogen onontbeerlijk. De meeste mensen zien met twee ogen, waardoor zij in staat zijn tegelijkertijd twee iets verschoven beelden waar te nemen. Door deze zogenaamde parallax kunnen we de afstand tot datgene wat wij zien inschatten: hoe verder iets van ons af staat, des te dichter bij elkaar zal het beeld daarvan op het netvlies van beide ogen worden geprojecteerd. Dit vermogen speelt voornamelijk een rol bij het zien van diepte op korte afstanden. Het is voor mensen die een oog hebben verloren daarom moeilijk om op korte afstand diepte te schatten. Door het bewegen van het hoofd kan een indruk worden gekregen.\nBiologische klok.\nNaast de twee bekende receptoren, de retinale ganglioncellen (staafjes en kegeltjes), is sinds 2002 bekend dat er een derde niet-visuele receptor is, genaamd de \"intrinsiek lichtgevoelige retinale ganglioncellen\" (lichtgevoelige ganglioncellen), die melanopsine bevatten. Zij reageren op de blauwe korte golflengte van circa 460-465 nanometer, die in het daglicht aanwezig is. De ganglioncellen geven signalen af aan de in de centraal in de hersenen gelegen nucleus suprachiasmaticus, ook wel de biologische klok genoemd, die allerlei lichaamsfuncties regelt door de aanmaak en afgifte aan de bloedbanen van diverse hormonen, zoals melatonine of cortisol. De aanwezigheid van daglicht veroorzaakt daardoor biologische effecten van het menselijk lichaam.\nEmoties.\nVan de menselijke ogen wordt ook wel gezegd dat ze de \"spiegel\" van de ziel zijn. Emoties op het gezicht zouden het gemakkelijkst zijn af te lezen van de wenkbrauwen en de spieren rondom het oog. De snelheid van knipperen met de oogleden zou tevens informatie geven over iemands emotionele gesteldheid."}
{"id": "6527", "revid": "63561693", "url": "https://nl.wikipedia.org/wiki?curid=6527", "title": "Collodium", "text": "Collodium of collodion is cellulosenitraat (mengsel van cellulose nitraten = pyroxyline) met een lage nitreringsgraad, opgelost in een mengsel van ethanol en di-ethylether.\nHet is een dikke stroperige vloeistof die wel als kleefmiddel werd gebruikt en als basis voor een lichtgevoelige laag in de beginjaren van de fotografie, na de ontdekking van het collodiumproced\u00e9. Het is extreem brandbaar; sterker genitreerde cellulose staat ook wel bekend als schietkatoen en wordt gebruikt in munitie als rookloos buskruit. \nCelluloid is het semisynthetische polymeer dat overblijft als men het oplosmiddel uit collodium laat verdampen, maar de brandbaarheid bleef extreem en celluloid is daarom als kunststof verdrongen. \nTevens wordt collodium gebruikt als drager in middelen tegen wratten, om salicylzuur en melkzuur langdurig in contact met de wrat te brengen. \nCollodium werd vroeger ook gebruikt als stabilisator voor nitroglycerine. "}
{"id": "6529", "revid": "15", "url": "https://nl.wikipedia.org/wiki?curid=6529", "title": "Insect", "text": ""}
{"id": "6530", "revid": "4860", "url": "https://nl.wikipedia.org/wiki?curid=6530", "title": "Insecta", "text": ""}
{"id": "6532", "revid": "1195212", "url": "https://nl.wikipedia.org/wiki?curid=6532", "title": "Astrid van Zweden", "text": "Astrid Sofia Lovisa Thyra van Zweden (Stockholm, 17 november 1905 \u2014 K\u00fcssnacht am Rigi, 29 augustus 1935), kortweg koningin Astrid, was de vierde koningin der Belgen, echtgenote van de Belgische koning Leopold III en was sinds haar huwelijk tot de troonsbestijging van haar man hertogin van Brabant en prinses van Belgi\u00eb.\nBiografie.\nAfkomst.\nPrinses Astrid was de dochter van prins Karel van Zweden (1861-1951) en prinses Ingeborg van Denemarken. Haar zus M\u00e4rtha van Zweden was kroonprinses van Noorwegen en de moeder van de huidige koning Harald V van Noorwegen. Haar oom was koning Christiaan X van Denemarken en haar grootvader was koning Oscar II van Zweden. Via haar beide ouders bestaat er ook een verwantschap met de Nederlandse en de Luxemburgse dynastie.\nToen ze zich verloofde met de katholieke prins Leopold, zoon van koning Albert van Belgi\u00eb, verliet ze haar geboorteland.\nVerloving en huwelijk.\nBij haar aankomst in Antwerpen vergat de prinses alle ceremonieel en vloog haar verloofde om de hals; dit spontane gebaar was het begin van de enorme sympathie die de vorstin bij de bevolking verwierf. Het paar huwde in Zweden op 4 november 1926; zes dagen later, op 10 november, volgde een tweede huwelijksplechtigheid in Belgi\u00eb. Het huwelijk werd bijgewoond door de Zweedse koninklijke familie, die een paar dagen in Brussel te gast was. Ook de Beierse en Deense koninklijke familie waren aanwezig.\nHet jonge paar woonde eerst in het Bellevue-paleis te Brussel. In dat paleis werd hun eerste kind geboren, Josephine-Charlotte. Nadien verhuisde het gezin naar het Kasteel van Stuyvenberg, waar Boudewijn en Albert werden geboren. Bij de geboorte van prins Albert stuurde de prinses doopsuiker naar alle kinderen die op dezelfde dag waren geboren.\nKoningin der Belgen.\nDoor haar huwelijk in 1926 met de Belgische kroonprins Leopold werd zij na de dood van koning Albert I in 1934 koningin der Belgen. De blijde intredes (de ceremonieel afgelegde ontvangsten in de negen provinciehoofdsteden) werden druk bijgewoond. Van het volk kreeg ze door nationale intekening het diadeem der negen provinci\u00ebn.\nIn de koninklijke familie bestond bezorgdheid vanwege haar lutherse geloof. Een paar jaar na haar huwelijk bekeerde de koningin zich tot het rooms-katholieke geloof.\nDe koningin deed aan naastenliefde en organiseerde zelf inzamelacties ten behoeve van de minderbedeelden. Als ze een aangrijpende verzoekbrief kreeg, ging ze soms persoonlijk op onderzoek uit om het in de brief aangeroerde probleem op te lossen.\nOverlijden.\nIn 1935 kwam de koningin der Belgen op 29-jarige leeftijd om het leven bij een auto-ongeval in het Zwitserse K\u00fcssnacht am Rigi, waarin het paar incognito, onder de naam \"Renard\", een uitstapje maakte, voordat zij huiswaarts zouden keren. De koning verloor, doordat de koningin iets aanwees, de controle over de wagen. Nadat de auto van de weg was geraakt en tegen een perenboom was gebotst, werd de vorstin, die via de al geopende autodeur uit de auto wilde springen, uit de auto geslingerd en tegen de perenboom gekatapulteerd. De auto schoot nog door tegen een andere boom en belandde daarna in het water. Door ernstig hoofdletsel was de koningin op slag dood. Samen met de vorstin overleed mogelijk ook haar ongeboren vierde kind, terwijl haar andere kinderen de avond ervoor per trein naar huis waren gereisd. De koningin werd opgebaard met een omzwachteld hoofd. De koning was vrijwel ongedeerd.\nVele Belgen waren in rouw en treurden om de prinsjes en het prinsesje die op jonge leeftijd hun moeder verloren. Door dit ongeval was Astrid slechts een jaar koningin. Leopold treurde om haar verlies en verbood zijn kinderen over haar te spreken. Haar boudoir liet hij intact en hij bewaarde haar met bloed besmeurde jurk.\nK\u00fcssnacht schonk Leopold de grond van de plaats van het ongeluk, waarop Leopold een kapel liet bouwen ter herinnering aan haar. Astrid zelf ligt begraven in een praalgraf in de koninklijke crypte te Laken. Ze rust naast haar echtgenoot en diens tweede vrouw, Lilian, prinses van Retie.\nAstrid schonk de dynastie de latere koningen Boudewijn en Albert II, en groothertogin Josephine Charlotte van Luxemburg.\nNagedachtenis.\nOp 1 december 1935 bezorgden de Belgische Posterijen een heruitgave van een zestal reeds bestaande frankeerzegels met de beeltenis van koningin Astrid, ditmaal evenwel voorzien van een zwarte rouwrand rondom.\nIn Hove werd er van het vorstenpaar een reuzenpaar gebouwd.\nKoningin Astrid heeft tot op de huidige dag nog haar bewonderaars en er zijn door de jaren heen talrijke boeken over haar verschenen. Soms ziet men een verband met prinses Diana en Gracia, die net als Astrid door de bevolking op handen gedragen werden en net als Astrid ten gevolge van een auto-ongeval om het leven kwamen. Er zijn in Belgi\u00eb veel monumenten, gebouwen, parken, straten en pleinen naar haar vernoemd, waaronder het Koningin Astridpark in Aalst, het Koningin Astridplein in Antwerpen, het Astridpark in Brussel en het Koningin Astridpark in Brugge. \nEen Koningin Astrid Memorial werd gebouwd door architect Paul Bonduelle in Laken en ingehuldigd op 21 juli 1938. Het gebouw, dat in de laat-neoclassicistische stijl is opgetrokken, kijkt uit op de Onze-Lieve-Vrouwekerk en grenst aan het Kasteel van Laken. Datzelfde jaar werd op initiatief van het plaatselijke Veteranenfront een bronzen buste van de koningin in het Wisterz\u00e9epark in Court-Saint-\u00c9tienne opgericht door de beeldhouwer Victor Rousseau.\nOok Nederland heeft in Noordwijk een Koningin Astrid Boulevard.\nTer gelegenheid van haar honderdste geboortedag, in 2005, organiseerden nabestaanden een tentoonstelling over de vorstin. Deze vond deels plaats in het Koninklijk Paleis van Stockholm: \"Astrid, Prinsessa i Sverige - Drottning i Belgien\" en deels in het Koninklijk Paleis te Brussel: \"Ogenblikken met Astrid\". De tentoonstelling werd plechtig geopend door koning Albert, koningin Paola, koningin Fabiola, koning Harald, koningin Sonja, koning Karel Gustaaf, koningin Silvia, groothertog Jan, groothertog Hendrik en groothertogin Maria Teresa. Deze openingsplechtigheid werd bijgewoond door verdere familieleden en een keur aan ministers en politici."}
{"id": "6533", "revid": "314527", "url": "https://nl.wikipedia.org/wiki?curid=6533", "title": "Alcohol", "text": ""}
{"id": "6534", "revid": "228541", "url": "https://nl.wikipedia.org/wiki?curid=6534", "title": "Schorpioenvliegen (orde)", "text": "De schorpioenvliegen (Mecoptera) vormen een orde gevleugelde insecten met volledige gedaanteverwisseling die gevormd wordt door de familie van schorpioenvliegen en verwanten. Ter voorkoming van verwarring met de familie wordt de orde ook wel aangeduid als schorpioenvliegachtigen. \nHet doorslaggevende kenmerk voor deze orde is niet de schorpioenachtige, bolle stekel op de staart van de mannelijke exemplaren, maar de prominente verlenging van de kop met aan het uiteinde de monddelen. In het Duits worden de Mecoptera daarom ook wel \"Schnabelfliegen\" genoemd, wat in vertalingen weleens voor verwarring zorgt met snavelvliegen (Rhagionidae), hetgeen echter geheel andere dieren zijn. De wetenschappelijke naam Mecoptera betekent letterlijk vertaald lange (\"meco\") vleugels (\"ptera\"). In Europa komen ongeveer 30 soorten voor, waarvan circa 8 in de Benelux.\nTaxonomie.\nEnkele families zijn:\nDNA-onderzoek toont aan dat vlooien (orde Siphonaptera) in feite zeer gespecialiseerde Mecoptera zijn, aangezien ze uit de sneeuwvlooien zijn voortgekomen. Dit maakt de orde Mecoptera parafyletisch."}
{"id": "6535", "revid": "1179522", "url": "https://nl.wikipedia.org/wiki?curid=6535", "title": "Schorpioenvliegen (familie)", "text": "De eigenlijke schorpioenvliegen (Panorpidae) zijn een familie van insecten die behoren tot de orde Mecoptera (Schorpioenvliegachtigen). Wereldwijd zijn ongeveer 500 soorten beschreven, verdeeld over een vijftal geslachten.\nDe groep behoort tot de oudste insectenordes die een volledige gedaanteverwisseling bezitten.\nKenmerken.\nKenmerkend voor sommige schorpioenvliegen is het tangvormig orgaan dat mannetjes aan het achterlijf hebben, dat omhoog gekruld wordt gedragen en dat daarom enigszins doet denken aan de staart van een schorpioen, maar geen angel heeft en verder volkomen ongevaarlijk is. Het insect gebruikt het alleen bij de paring. De vleugels zijn vaak gevlekt. De lichaamslengte varieert van 0,9 tot 2,5 cm.\nLeefwijze.\nSchorpioenvliegen zijn roofinsecten, die naast dode insecten en ander aas, ook worden aangetrokken door plantaardig voedsel.\nVerspreiding en leefgebied.\n\"Panorpa communis\" komt algemeen voor in Nederland en Belgi\u00eb; meestal kan hij worden gevonden op lage vegetatie op wat vochtige, beschaduwde plekken. De familie zelf komt voor op het noordelijk halfrond in bossen en struwelen, tussen begroeiing.\nTaxonomie.\nDe familie kent de volgende geslachten en soorten (niet compleet) :"}
{"id": "6536", "revid": "107", "url": "https://nl.wikipedia.org/wiki?curid=6536", "title": "Heteroptera", "text": ""}
{"id": "6537", "revid": "425170", "url": "https://nl.wikipedia.org/wiki?curid=6537", "title": "Wantsen", "text": "Wantsen (Heteroptera) vormen een onderorde van insecten die, evenals de onderordes van cicaden en plantenluizen, deel uitmaakt van de orde der Hemiptera. Deze indeling is niet geheel onomstreden, omdat de cicaden waarschijnlijk van de wantsen afstammen, en hun groep derhalve niet als gelijkwaardige onderorde naast de wantsen kan worden gezien.\nWantsen zijn gewoonlijk kleine insecten; de meeste soorten zijn kleiner dan een centimeter. Ze hebben in beginsel vier vleugels, bij sommige soorten zijn deze gereduceerd. Wantsen kennen een onvolledige gedaanteverwisseling. Ze verschillen van andere groepen insecten doordat ze buisvormige monddelen hebben waarmee voedsel wordt opgezogen.\nSommige soorten, bijvoorbeeld de bedwants, staan bekend als plaaginsecten die ook binnenshuis voorkomen. Een aantal soorten veroorzaakt schade aan landbouwgewassen, maar minder verwoestend dan bijvoorbeeld plantenluizen of sprinkhanen. Van veel wantsensoorten kunnen de mannetjes, net als bij sprinkhanen, geluid produceren dankzij \u2013 per soort verschillende \u2013 aanpassingen aan het lichaam. Van bepaalde wantsensoorten maken ook de wijfjes en larven zoemgeluiden. Dankzij haar-achtige zintuigen op hun voelsprieten kunnen wantsen geluidstrillingen waarnemen.\nLeefwijze.\nWantsen komen wereldwijd voor op het land en in zoet en brak water, niet in poolgebieden of in zee, maar er is \u00e9\u00e9n op volle zee (pelagisch) levend geslacht \"Halobates\" (in Gerridae). Alle wantsen hebben een zuigsnuit waarmee ze hun prooi uitzuigen: planten, zaden, andere insecten, of parasitair op andere dieren. De meeste soorten wantsen leven van plantensappen, maar een aantal soorten jaagt actief op andere insecten. Het komt voor dat plantenetende soorten, althans de zwangere vrouwtjes, toch andere insecten grijpen om prote\u00efnen te verkrijgen voor de ontwikkeling van de eitjes.\nVeel wantsen zijn zeer goed gecamoufleerd. Er zijn tienduizenden soorten waarvan er 617 (inventarisatie 2005) in Nederland voorkomen. Wantsen hebben zich aangepast aan allerlei biotopen op het land, sommige soorten zijn ge\u00ebvolueerd voor een leven onder water, maar er zijn ook soorten die de oppervlaktespanning kunnen manipuleren en \u00f3p het water leven, soms zowel zoet water als brak water.\nJonge wantsen (nimfen) zijn, als ze uit het ei komen, ongevleugeld; de vleugels groeien, in de loop van een aantal vervellingen, tot het volwassen formaat uit. Wantsen hebben een onvolledige gedaanteverwisseling, ze kennen namelijk geen verpopping. Een nimf ziet er meestal al hetzelfde uit als een imago (volwassen insect), maar dan zonder de vleugels. Bij sommige soorten hebben de nimfen felle kleuren als rood of geel om vijanden af te schrikken. Onder de wantsen zijn enkele soorten die een vorm van broedzorg kennen, waarbij de ouders hun eitjes of nimfen beschermen. Soms beschermen ze ook elkaars nimfen, wat uitzonderlijk is bij insecten.\nAnatomie.\nOmdat de onderorde van wantsen zo uitgebreid en gevarieerd is, valt er weinig te zeggen over algemene kenmerken. Er zijn zowel ronde als bijna naaldachtige soorten, en de grootte varieert van enkele millimeters tot bijna tien. Plantenetende soorten hebben vaak camouflagekleuren, maar felgekleurde wantsen komen ook voor. Rovende wantsen hebben soms het voorste potenpaar omgevormd tot grijppoten, bij zwemwantsen en schaatsenrijders zijn deze grijppoten zodanig naar voren geplaatst dat ze op monddelen lijken. In water levende wantsen hebben vaak brede achterpoten om beter te kunnen zwemmen, en klauwtjes aan het middelste potenpaar om zich onder water vast te houden.\nSteeksnuit.\nWantsen hebben, naast de algemene kenmerken van insecten, een steeksnuit (\"rostrum\") waarmee plantaardige of dierlijke prooien worden leeggezogen. Achter het halsschild bevindt zich bij de meeste wantsen een duidelijk zichtbare driehoek, die met de punt naar het achterlijf wijst, het \"scutellum\" of schildje. De monddelen zijn ge\u00ebvolueerd tot een steeksnuit, die aan de voorkant van de kop ontspringt en meestal aan de onderzijde in een groef wordt gehouden, maar naar voren kan worden bewogen. De kop is van boven altijd duidelijk zichtbaar.\nGeurklieren.\nVeel wantsen hebben al in het nimfstadium geurklieren in de achterzijde van het borststuk, die uitmonden in de flanken. De afscheiding stinkt en smaakt niet alleen verschrikkelijk, maar heeft op de hen bejagende insecten ook een verlammende werking. De wants zelf heeft aanpassingen om te voorkomen dat hij door de eigen afscheiding wordt vergiftigd. Sommige wantsen kunnen deze afscheiding, bestaande uit organische zuren, alcoholen en esters, zelfs gericht wegschieten. Bij in het water levende soorten worden de afscheidingen ingezet tegen micro-organismen.\nVleugels.\nWantsen hebben \u2013 net als kevers \u2013 twee paar vleugels: de grotendeels verharde voorvleugels (\"hemelytra\") die taai en dik zijn, en vliesachtige achtervleugels. Alleen aan hun uiteinde zijn ook de voorvleugels dun en vliezig. Van dit dubbele vleugelpaar is de wetenschappelijke naam \"Hetero-ptera\" afgeleid: \"verschillende-vleugels\" ('hetero'=verschillend, 'ptera'=vleugels). Het eerste paar dient ter bescherming, het tweede paar, zeer dunne en vaak doorzichtige vliesvleugels, om te vliegen. De twee paar vleugels worden over elkaar heen gevouwen. \nNiet alle soorten wantsen zijn gevleugeld, en veel soorten kennen zowel gedeeltelijk (brachyptere) als volledig gevleugelde (macroptere) exemplaren, zoals ook wel bij andere insecten voorkomt, bijvoorbeeld bij sprinkhanen.\nVerschillen en overeenkomsten tussen kevers en wantsen.\nWantsen zijn over het algemeen platter dan kevers, en de meeste soorten hebben een zodanig karakteristiek uiterlijk dat ze voor een enigszins ervaren waarnemer makkelijk als wantsen te herkennen zijn. Een voorbeeld van de zeldzame wants die nauwelijks van een kever is te onderscheiden, is de \"Coptosoma scutellatum\". Een gelijkenis met kevers is bij deze wantsensoort bijvoorbeeld het ontbreken van een insnoering tussen het borststuk en het achterlijf.\nWantsen zowel als kevers kunnen vaak vliegen, en bij beide groepen worden de verharde vleugels (de dekschilden) tijdens de vlucht omhoog geklapt. Wantsen en kevers zijn echter niet nauw verwant, hetgeen bijvoorbeeld blijkt uit de onvolledige gedaanteverwisseling van de wants. Een kleine, maar nog onvolwassen, wants (nimf) lijkt namelijk al op de volwassen wants, en wordt middels een aantal vervellingen ten slotte een geslachtsrijpe (en vaak gevleugelde) wants. Een keverlarve lijkt juist in het geheel niet op een kever, en krijgt zijn uiteindelijke volwassen imagovorm middels verpopping. Een kleine kever is altijd een volwassen exemplaar, en zal niet meer groeien, hoe gunstig de omstandigheden ook zijn.\nNederlandse en Belgische soorten.\nIn Nederland voorkomende soorten zijn van enige millimeters tot ca. 1,5 centimeter lang, een uitschieter is de zeer smalle en tot 4\u00a0cm lange staafwants die lijkt op een wandelende tak. Sommige soorten wantsen kunnen pijnlijk steken met hun steeksnuit als ze worden opgepakt, zoals de bootsmannetjes. De zwemwants kan met zijn voorste potenpaar wondjes veroorzaken. Veel soorten kunnen ook als afweer een onaangename doordringende geur verspreiden. Onderstaand zijn alleen de bekendere soorten weergegeven.\nTaxonomie.\nWantsen, plantenluizen en cicades zijn wel meer verwant aan elkaar dan aan andere insecten, maar worden toch als drie groepen gezien. De cicades behoren tegenwoordig tot de onderorde Auchenorrhyncha en zijn verdeeld in twee infra-ordes. Van cicades wordt vermoed dat ze zich uit wantsen hebben ontwikkeld waardoor deze groep eigenlijk een onderdeel van de wantsen is, en niet een aparte groep. De plantenluizen vormen de derde onderorde Sternorrhyncha. Overigens behoren andere luizen als hout- en stofluizen en bijtende- of dierluizen niet tot de orde Hemiptera.\nVoor de indeling in families is het o.a. van belang naar het aantal geledingen van tarsen, antennes en rostrum, en naar de structuur van de voorvleugel te kijken.\nVoor de volgende classificatie van wantsen is gebruikgemaakt van het werk van Schuh &amp; Slater (1995), aangevuld met het recente werk van Henry (1997) aan de Pentatomomorpha en Grazia, Schoen &amp; Wheeler (2008) aan de Pentatomoidea en Foottit &amp; Adler (2009) over de superfamilies.\nAlleen de indeling van Henry (1997) is niet geheel aangehouden. Hij verhief onderfamilies in de familie Lygaeidae tot families met daarboven de superfamilie Lygaeoidea. Daardoor zie je nu sommige onderfamilies als families vermeld staan. In veel toonaangevende literatuur en websites, wordt echter nog steeds de indeling in de onderfamilies aangehouden (bijvoorbeeld in het Nederlands Soortenregister en op de website British Bugs).\nBij de families staan alleen soorten vermeld als de familie nog niet beschreven is op Wikipedia. Alle andere soorten staan op de pagina met de beschrijving van de familie."}
{"id": "6539", "revid": "68117487", "url": "https://nl.wikipedia.org/wiki?curid=6539", "title": "Nationalisme", "text": "Nationalisme is een idee en beweging die stelt dat de natie congruent moet zijn met de staat. Als een beweging veronderstelt het bestaan ervan en neigt het naar het bevorderen van de belangen van een bepaalde natie, vooral met als doel het verkrijgen en behouden van haar soevereiniteit (zelfbestuur) over haar waargenomen thuisland om een nationale staat te cre\u00ebren. Het stelt dat elke natie zichzelf moet besturen, vrij van externe inmenging (zelfbeschikking), dat een natie een natuurlijke en ideale basis is voor een politieke entiteit, en dat de natie de enige rechtmatige bron van politieke macht is. Het streeft er verder naar om een enkele nationale identiteit op te bouwen en te handhaven, gebaseerd op een combinatie van gedeelde sociale kenmerken zoals cultuur, etniciteit, geografische locatie, taal, politiek (of de regering), religie, tradities en geloof in een gedeelde enkelvoudige geschiedenis, en om nationale eenheid of solidariteit te bevorderen. Nationalisme zoekt daarom naar het behoud en de bevordering van de traditionele cultuur van een natie. Er zijn verschillende definities van een \"natie\", wat leidt tot verschillende soorten nationalisme. De twee belangrijkste uiteenlopende vormen die door geleerden zijn ge\u00efdentificeerd, zijn etnisch nationalisme en staatsnationalisme.\nVanaf het einde van de 18e eeuw, vooral met de Franse Revolutie en de verspreiding van het principe van volkssoevereiniteit of zelfbeschikking, ontwikkelt zich het idee dat \"het volk\" moet regeren door politieke theoretici. Drie hoofdtheorie\u00ebn zijn gebruikt om het ontstaan van nationalisme te verklaren:\nDe morele waarde van nationalisme, de relatie tussen nationalisme en patriottisme, en de verenigbaarheid van nationalisme en kosmopolitisme zijn allemaal onderwerpen van filosofisch debat. Nationalisme kan worden gecombineerd met diverse politieke doelen en ideologie\u00ebn zoals conservatisme (nationaal conservatisme en rechts-populisme) of socialisme (linksnationalisme). In de praktijk wordt nationalisme gezien als positief of negatief, afhankelijk van zijn ideologie en resultaten. Nationalisme is een kenmerk geweest van bewegingen voor vrijheid en rechtvaardigheid, is geassocieerd met culturele oplevingen, en moedigt trots aan op nationale prestaties. Het is ook gebruikt om raciale, etnische en religieuze verdeeldheid te legitimeren, minderheden te onderdrukken of aan te vallen, mensenrechten en democratische tradities te ondermijnen, en oorlogen te beginnen, waarbij het vaak wordt genoemd als een oorzaak van zowel de Eerste als de Tweede Wereldoorlog.\nTerminologie.\nHet terminologische gebruik van \"naties\", \"soevereiniteit\" en daarmee verbonden concepten werd aanzienlijk verfijnd met het werk van Hugo de Groot, De jure belli ac pacis, in het begin van de 17e eeuw. Hij leefde tijdens de Tachtigjarige Oorlog tussen Spanje en Nederland en de Dertigjarige Oorlog tussen de katholieke en protestantse naties in Europa. De Groot maakte zich diepgaand zorgen over conflicten tussen naties in de context van opposities voortkomend uit religieuze verschillen. Het woord 'natie' werd ook v\u00f3\u00f3r 1800 in Europa gebruikt om te verwijzen naar de inwoners van een land, evenals naar collectieve identiteiten die gedeelde geschiedenis, wetten, taal, politieke rechten, religie en tradities konden omvatten, in een zin die meer lijkt op de moderne opvatting.\nNationalisme, afgeleid van het zelfstandig naamwoord dat 'naties' aanduidt, is een nieuwer woord; in de Engelse taal dateert het van rond 1798. De term kreeg meer bekendheid in de 19e eeuw. Na 1914 kreeg de term steeds meer negatieve connotaties. Glenda Sluga merkt op dat \"De twintigste eeuw, een tijd van diepe teleurstelling met nationalisme, ook het grote tijdperk van globalisme was.\"\nAcademici defini\u00ebren nationalisme als een politiek principe dat stelt dat de natie en de staat congruent moeten zijn. Volgens Lisa Weeden veronderstelt nationalistische ideologie dat \"het volk\" en de staat congruent zijn.\nGeschiedenis.\nOorsprong.\nAnthony D. Smith beschrijft hoe intellectuelen een primaire rol speelden bij het genereren van culturele percepties van nationalisme en het verschaffen van de ideologie van politiek nationalisme:Overal waar men kijkt in Europa, is hun seminale positie in het genereren en analyseren van de concepten, mythen, symbolen en ideologie van nationalisme duidelijk zichtbaar. Dit geldt voor de eerste verschijning van de kerndoctrine en voor de voorafgaande concepten van nationaal karakter, nationaal genie en nationale wil.Smith stelt dat de uitdagingen die traditionele religie en maatschappij in de Vroegmoderne tijd tegenkwamen, veel intellectuelen aanzetten tot het \"ontdekken van alternatieve principes en concepten, en een nieuwe mythologie en symboliek, om menselijk denken en handelen te rechtvaardigen en te gronden.\" Hij bespreekt het gelijktijdige concept van 'historicisme' om een opkomend geloof in de geboorte, groei en verval van specifieke volkeren en culturen te beschrijven, dat \"steeds aantrekkelijker werd als een kader voor onderzoek naar het verleden en heden en een verklarend principe bij het verduidelijken van de betekenis van gebeurtenissen, verleden en heden.\"\nDe Pruisische geleerde Johann Gottfried Herder (1744-1803) introduceerde de term in 1772 in zijn \"Verhandeling over de oorsprong van de taal\", waarin hij de rol van een gemeenschappelijke taal benadrukte. Hij hechtte buitengewoon belang aan de begrippen nationaliteit en patriottisme - \"wie zijn patriotische geest verloren heeft, heeft zichzelf en de hele wereld om zich heen verloren\", terwijl hij onderwees dat \"in zekere zin elke menselijke volmaaktheid nationaal is\". Erica Benner identificeert Herder als de eerste filosoof die expliciet suggereerde \"dat identiteiten gebaseerd op taal beschouwd moeten worden als de primaire bron van legitieme politieke autoriteit of als de locus van politiek verzet.\" Herder stimuleerde ook de creatie van een gemeenschappelijk cultureel en taalbeleid onder de afzonderlijke Duitse staten.\nDatering van het ontstaan van nationalisme.\nGeleerden plaatsen het begin van nationalisme vaak in de late 18e eeuw of het begin van de 19e eeuw, met de Amerikaanse Onafhankelijkheidsverklaring of met de Franse Revolutie. De consensus is dat nationalisme als concept stevig werd gevestigd in de 19e eeuw. In geschiedenissen van nationalisme wordt de Franse Revolutie (1789) gezien als een belangrijk startpunt, niet alleen vanwege de impact op het Franse nationalisme, maar nog meer vanwege de impact op Duitsers en Italianen en op Europese intellectuelen. Het sjabloon van nationalisme, als een methode om de publieke opinie te mobiliseren rond een nieuwe staat gebaseerd op Volkssoevereiniteit, gaat verder terug dan 1789: filosofen zoals Rousseau en Voltaire, wiens idee\u00ebn de Franse Revolutie be\u00efnvloedden, waren zelf be\u00efnvloed of aangemoedigd door het voorbeeld van eerdere constitutionele bevrijdingsbewegingen, met name de Corsicaanse Republiek (1755-1768) en de Amerikaanse Revolutie (1775-1783).\nDoor de Industri\u00eble Revolutie ontstond er een ge\u00efntegreerde, nationaal omvattende economie en een nationale publieke sfeer, waarin de Britse bevolking begon te mobiliseren op staatsniveau, in plaats van alleen in de kleinere eenheden van hun provincie, stad of familie. Het vroege ontstaan van een populaire patriottische nationalisme vond plaats in het midden van de 18e eeuw en werd actief bevorderd door de Britse regering en door de schrijvers en intellectuelen van die tijd. Nationalistische symbolen, volksliederen, mythen, vlaggen en verhalen werden ijverig geconstrueerd door nationalisten en wijd verspreid aangenomen. De Union Jack werd in 1801 aangenomen als de nationale vlag. Thomas Arne componeerde het patriottische lied \"Rule, Britannia!\" in 1740, en de cartoonist John Arbuthnot bedacht het personage van John Bull als de belichaming van de Engelse nationale geest in 1712.\nDe politieke omwentelingen van het einde van de 18e eeuw, geassocieerd met de Amerikaanse en Franse revoluties, vergrootten enorm de wijdverbreide aantrekkingskracht van patriottisch nationalisme. Napoleon Bonaparte's opkomst tot macht versterkte nationalisme verder toen hij een groot deel van Europa binnenviel. Napoleon gebruikte deze gelegenheid om revolutionaire idee\u00ebn te verspreiden, wat resulteerde in een groot deel van het 19e-eeuwse Europese nationalisme.\nSommige geleerden betogen dat varianten van nationalisme al v\u00f3\u00f3r de 18e eeuw opkwamen. De Amerikaanse filosoof en historicus Hans Kohn schreef in 1944 dat nationalisme ontstond in de 17e eeuw. In \"Britons, Forging the Nation 1707\u20131837\" onderzoekt Linda Colley hoe de rol van nationalisme rond 1700 opkwam en zich ontwikkelde in Groot-Brittanni\u00eb, tot volle vorm kwam in de jaren 1830. Kort na de Eerste Wereldoorlog traceerde de populaire Britse auteur H.G. Wells de oorsprong van het Europese nationalisme terug naar de nasleep van de Reformatie, toen het de morele leegte vulde die ontstond door het afnemende geloof in het christendom:toen het idee van het christendom als een wereldbroederschap van mensen in diskrediet raakte vanwege zijn fatale verstrengeling met priesterdom en het pausdom enerzijds en met de autoriteit van vorsten anderzijds, en het tijdperk van geloof overging naar ons huidige tijdperk van twijfel en ongeloof, verschoven mensen de referentie van hun leven van het koninkrijk van God en de broederschap van de mensheid naar deze ogenschijnlijk meer levende realiteiten, Frankrijk en Engeland, Heilig Rusland, Spanje, Pruisen [...] In de dertiende en veertiende eeuw was de algemene bevolking van Europa religieus en slechts vaag patriottisch; tegen de negentiende eeuw was het volledig patriottisch geworden.\n19de eeuw.\nFins Senator Johan Vilhelm Snellman (1806\u20131881), die ook de beroepen van filosoof, journalist en auteur beoefende, was een van de invloedrijkste Fennomanen en Finse nationalisten in de 19e eeuw. De politieke ontwikkeling van nationalisme en de strijd voor volkssoevereiniteit bereikte een hoogtepunt met de etnische/nationale revoluties van Europa. Gedurende de 19e eeuw werd nationalisme een van de meest significante politieke en sociale krachten in de geschiedenis; het wordt typisch genoemd als een van de belangrijkste oorzaken van de Eerste Wereldoorlog.\nDe veroveringen van Napoleon van de Duitse en Italiaanse staten rond 1800\u20131806 speelden een belangrijke rol in het stimuleren van nationalisme en de eisen voor nationale eenheid.\nDe Engelse historicus J. P. T. Bury betoogt:Tussen 1830 en 1870 had nationalisme dus grote vooruitgang geboekt. Het inspireerde grote literatuur, versnelde de wetenschap en koesterde helden. Het had zijn kracht getoond zowel om te verenigen als om te verdelen. Het had geleid tot grote prestaties van politieke constructie en consolidatie in Duitsland en Itali\u00eb; maar het was meer dan ooit een bedreiging voor het Ottomaanse en Habsburgse rijk, die in wezen multi-nationaal waren. De Europese cultuur was verrijkt door de nieuwe volkstaalbijdragen van weinig bekende of vergeten volkeren, maar tegelijkertijd werd de eenheid ervan bedreigd door fragmentatie. Bovendien hadden de vijandelijkheden bevorderd door nationalisme niet alleen geleid tot oorlogen, opstanden en lokale haat, ze hadden ook nieuwe spirituele verdeeldheid gecre\u00eberd of versterkt in een nominale christelijke Europa.\nFrankrijk.\nHet nationalisme in Frankrijk kreeg vroege uitdrukkingen in de revolutionaire regering van Frankrijk. In 1793 verklaarde die regering een massale dienstplicht (lev\u00e9e en masse) met een oproep tot dienst:Vanaf nu, totdat de vijanden van het grondgebied van de Republiek verdreven zijn, zijn alle Fransen permanent opgevorderd voor legerdienst. De jonge mannen zullen ten strijde trekken; de getrouwde mannen zullen wapens smeden in de ziekenhuizen; de kinderen zullen oude linnen omzetten in linnen; de oude mannen zullen zich begeven naar de openbare plaatsen om de moed van de strijders aan te wakkeren en de eenheid van de Republiek en de haat tegen koningen te prediken.Dit nationalisme kreeg momentum nadat de Franse Revolutie tot een einde kwam. Een nederlaag in oorlog, met verlies van grondgebied, was een krachtige drijvende kracht achter het nationalisme. In Frankrijk was wraak en de terugkeer van Elzas-Lotharingen een krachtige motiverende kracht gedurende een kwart eeuw na hun nederlaag door Duitsland in 1871. Na 1895 richtten Franse nationalisten zich op Dreyfus en interne ondermijning, en de kwestie van Elzas-Lotharingen liep op zijn einde.\nDe Franse reactie was een beroemd geval van Revanchisme (\"wraak\"), dat de terugkeer eist van verloren grondgebied dat \"behoort\" tot het nationale vaderland. Revanchisme vindt zijn kracht in patriottisch en vergeldend denken en wordt vaak gemotiveerd door economische of geopolitieke factoren. Extreme revanchistische ideologen vertegenwoordigen vaak een havikachtige houding en suggereren dat hun gewenste doelstellingen kunnen worden bereikt door het positieve resultaat van een andere oorlog. Het is verbonden met irredentisme, het idee dat een deel van de culturele en etnische natie \"onverlost\" blijft buiten de grenzen van zijn juiste nationale staat. Revanchistische politiek steunt vaak op de identificatie van een natie met een nationale staat, waarbij vaak diepgewortelde gevoelens van etnisch nationalisme worden gemobiliseerd, waarbij territoria buiten de staat worden opge\u00ebist waar leden van de etnische groep wonen, terwijl zwaar nationalistisch sentiment wordt gebruikt om steun te mobiliseren voor deze doelstellingen. Revanchistische rechtvaardigingen worden vaak gepresenteerd als gebaseerd op eeuwenoude of zelfs autochtone bezetting van een gebied sinds \"onheuglijke tijden\", een bewering die meestal onlosmakelijk verbonden is met revanchisme en irredentisme, waardoor ze in de ogen van hun voorstanders worden gerechtvaardigd.\nDe Dreyfusaffaire in Frankrijk van 1894\u20131906 maakte de strijd tegen verraad en ontrouw tot een centraal thema voor conservatieve katholieke Franse nationalisten. Dreyfus, een Jood, was een buitenstaander, dat wil zeggen in de opvattingen van intense nationalisten, geen echte Fransman, niet iemand om te vertrouwen, niet iemand om het voordeel van de twijfel te geven. Ware loyaliteit aan de natie, vanuit het conservatieve standpunt, werd bedreigd door liberale en republikeinse principes van vrijheid en gelijkheid die het land naar de ondergang leidden.\nBelgi\u00eb.\nEen belangrijke factor die bijdroeg aan het Belgische nationalisme was de groeiende ontevredenheid onder de Franstalige bevolking in Belgi\u00eb over de dominantie van de Nederlandse taal en cultuur onder het Verenigd Koninkrijk der Nederlanden, dat Belgi\u00eb en Nederland verenigde tussen 1815 en 1830. Deze ontevredenheid leidde uiteindelijk tot de Belgische Revolutie van 1830, die resulteerde in de onafhankelijkheid van Belgi\u00eb en de vestiging van een Franstalige natie.\nBelgisch nationalisme werd verder aangewakkerd door de behoefte aan eenheid en solidariteit onder de diverse regio's en taalgemeenschappen van het land. Het idee van een gemeenschappelijke Belgische identiteit werd gepromoot als middel om de interne verdeeldheid te overwinnen en een gevoel van nationale trots te cre\u00ebren.\nIn de 19e eeuw werd het Belgisch nationalisme ook be\u00efnvloed door prominente figuren uit de Belgische intellectuele en politieke wereld. Een belangrijke figuur in de promotie van Belgisch nationalisme was Auguste Beernaert, een vooraanstaand politicus en staatsman die een actieve rol speelde bij de totstandkoming van de Belgische grondwet en de versterking van de Belgische eenheid.\nDaarnaast droegen ook auteurs en denkers bij aan de ontwikkeling van het Belgisch nationalisme. Zo pleitte de Vlaamse schrijver Hendrik Conscience met zijn romans, zoals \"De Leeuw van Vlaanderen\", voor een hernieuwd gevoel van Vlaamse identiteit en trots, wat een belangrijke rol speelde in de Vlaamse culturele en Belgische nationalistische beweging.\nRusland.\nVoor 1815 was het gevoel van Russisch nationalisme zwak; wat er was, richtte zich op loyaliteit en gehoorzaamheid aan de tsaar. Het Russische motto \"Orthodoxie, Autocratie en Nationaliteit\" werd bedacht door graaf Sergey Uvarov en werd door keizer Nicolaas I aangenomen als de offici\u00eble ideologie van het Russische Rijk. De drie componenten van Uvarovs triade waren:\nIn de jaren 1860 ontstond als gevolg van onderwijsindoctrinatie en vanwege conservatieve weerstand tegen idee\u00ebn en ideologie\u00ebn die vanuit West-Europa werden overgedragen, een pan-Slavische beweging, die zowel een gevoel van Russisch nationalisme voortbracht als een nationalistische missie om pan-Slavisme te ondersteunen en te beschermen. Deze Slavofiele beweging werd populair in het 19e-eeuwse Rusland. Het pan-Slavisme werd aangewakkerd door, en was ook de drijvende kracht achter de talrijke oorlogen van Rusland tegen het Ottomaanse Rijk, die werden gevoerd met als vermeend doel de orthodoxe nationaliteiten, zoals Bulgaren, Roemenen, Servi\u00ebrs en Grieken, te bevrijden van Ottomaanse overheersing. Slavofielen waren tegen de westerse Europese invloeden die naar Rusland waren overgebracht, en ze waren ook vastbesloten om de Russische cultuur en tradities te beschermen. Aleksey Khomyakov, Ivan Kireyevsky en Konstantin Aksakov worden gecrediteerd als mede-oprichters van de beweging.\nLatijns-Amerika.\nEen opkomst van nationalisme in Latijns-Amerika in de jaren 1810 en 1820 leidde tot revoluties die Spanje bijna al zijn koloni\u00ebn daar kostten. Spanje was van 1798 tot 1808 in oorlog met Groot-Brittanni\u00eb, en de Britse Koninklijke Marine verbrak de contacten met zijn koloni\u00ebn, waardoor het nationalisme opbloeide en de handel met Spanje werd opgeschort. De koloni\u00ebn richtten tijdelijke regeringen of junta's op die effectief onafhankelijk waren van Spanje. Deze junta's werden opgericht als gevolg van het mislukken van de weerstand van Napoleon in Spanje. Ze dienden om nieuw leiderschap te bepalen en, in koloni\u00ebn zoals Caracas, schaften ze de slavenhandel af, evenals de inheemse tribute. De verdeeldheid explodeerde tussen Spanjaarden die in Spanje waren geboren (genaamd \"peninsulares\") en degenen van Spaanse afkomst die in Nieuw-Spanje waren geboren (genaamd \"criollos\" in het Spaans). De twee groepen streden om macht, waarbij de criollos opriepen tot onafhankelijkheid. Spanje probeerde zijn legers in te zetten om terug te vechten, maar kreeg geen hulp van Europese machten. Sterker nog, Groot-Brittanni\u00eb en de Verenigde Staten werkten tegen Spanje, waarbij ze de Monroedoctrine handhaafden. Spanje verloor al zijn Amerikaanse koloni\u00ebn, behalve Cuba en Puerto Rico, in een complexe reeks opstanden van 1808 tot 1826.\nDuitsland.\nIn de Duitse staten ten westen van Pruisen schafte Napoleon veel van de oude of middeleeuwse relicten af, zoals het opheffen van het Heilige Roomse Rijk in 1806. Hij voerde rationele rechtssystemen in en toonde aan hoe ingrijpende veranderingen mogelijk waren. Zijn organisatie van de Rijnbond in 1806 bevorderde een gevoel van nationalisme.\nNationalisten probeerden mannelijkheid te omvatten in hun streven naar kracht en eenheid. Het was de Pruisische kanselier Otto von Bismarck die Duitse eenheid bereikte door een reeks zeer succesvolle korte oorlogen tegen Denemarken, Oostenrijk en Frankrijk, die de pan-Duitse nationalisten in de kleinere Duitse staten opwindde. Ze vochten in zijn oorlogen en sloten zich gretig aan bij het nieuwe Duitse Rijk, dat Bismarck bestuurde als een kracht voor balans en vrede in Europa na 1871.\nIn de 19e eeuw werd het Duitse nationalisme bevorderd door Hegeliaans geori\u00ebnteerde academische historici die Pruisen zagen als de ware drager van de Duitse geest, en de macht van de staat als het uiteindelijke doel van nationalisme. De drie belangrijkste historici waren Johann Gustav Droysen (1808\u20131884), Heinrich von Sybel (1817\u20131895) en Heinrich von Treitschke (1834\u20131896). Droysen evolueerde van liberalisme naar een intens nationalisme dat Pruisisch protestantisme, effici\u00ebntie, vooruitgang en hervorming vierde, in schril contrast met het Oostenrijkse katholicisme, impotentie en achterlijkheid. Hij idealiseerde de Hohenzollern-koningen van Pruisen. Zijn grootschalige Geschiedenis van Pruisische Politiek (14 delen 1855\u20131886) legde de basis voor nationalistische studenten en geleerden. Von Sybel richtte het toonaangevende academische geschiedenistijdschrift, Historische Zeitschrift, op en als directeur van het Pruisische staatsarchief publiceerde hij enorme compilaties die werden verslonden door geleerden van nationalisme.\nDe meest invloedrijke van de Duitse nationalistische historici was Treitschke, die een enorme invloed had op elitestudenten aan de universiteiten van Heidelberg en Berlijn. Treitschke viel fel het parlementarisme, het socialisme, het pacifisme, de Engelsen, de Fransen, de Joden en de internationalisten aan. De kern van zijn boodschap was de noodzaak van een sterke, verenigde staat - een verenigd Duitsland onder Pruisisch toezicht. \"Het is de hoogste plicht van de staat om zijn macht te vergroten,\" verklaarde hij. Hoewel hij afstamde van een Tsjechische familie, beschouwde hij zichzelf niet als Slavisch maar als Duits: \"Ik ben duizend keer meer de patriot dan een professor.\"\nDuits nationalisme, uitgedrukt door de ideologie van het nazisme, kan ook worden begrepen als transnationaal van aard. Dit aspect werd voornamelijk bepleit door Adolf Hitler, die later de leider werd van de Nazipartij. Deze partij was toegewijd aan wat zij identificeerden als een Arisch ras, dat in verschillende Europese landen woonde, maar soms vermengd was met vreemde elementen zoals Joden.\nOndertussen verwierpen de nazi's veel van de goed gevestigde burgers binnen diezelfde landen, zoals de Roma (zigeuners) en natuurlijk Joden, die zij niet identificeerden als Arisch. Een belangrijke nazistische doctrine was \"Lebensraum\" (alleen voor Ari\u00ebrs) of \"Lebensruimte\", een grootschalig project om Ari\u00ebrs te verplanten naar heel Polen, veel van Oost-Europa en de Baltische staten, en heel West-Rusland en Oekra\u00efne. Lebensraum was dus een enorm project om het Arische ras ver buiten een bepaald land of nationale grenzen te bevorderen. De doelen van de nazi's waren gericht op racisme, het bevorderen van het Arische ras zoals zij het zagen, eugenetische modificatie van het menselijk ras en de uitroeiing van mensen die zij als inferieur beschouwden. Maar hun doelen waren transnationaal en bedoeld om zich over zoveel mogelijk van de wereld te verspreiden. Hoewel het nazisme de Duitse geschiedenis verheerlijkte, omarmde het ook de veronderstelde deugden en prestaties van het Arische ras in andere landen, waaronder India. Het Arischisme van de nazi's verlangde naar nu uitgestorven soorten superieure stieren die ooit door Ari\u00ebrs werden gebruikt als vee, en andere kenmerken van de Arische geschiedenis die nooit binnen de grenzen van Duitsland als natie hebben bestaan.\nItali\u00eb.\nHet Italiaans nationalisme kwam op in de 19e eeuw en was de drijvende kracht achter de Italiaanse eenwording of de Risorgimento (wat \"heropleving\" of \"wedergeboorte\" betekent). Het was de politieke en intellectuele beweging die de verschillende staten van het Italiaanse schiereiland consolideerde tot de enkele staat van het Koninkrijk Itali\u00eb in 1861. De herinnering aan de Risorgimento staat centraal in het Italiaanse nationalisme, maar het was gebaseerd op de liberale middenklasse en bleek uiteindelijk enigszins zwak te zijn. De nieuwe regering behandelde het pas geannexeerde Zuiden als een soort onderontwikkelde provincie vanwege zijn \"achterlijke\" en arme samenleving, zijn slechte beheersing van standaard Italiaans (aangezien Italo-Dalmatische dialecten van het Napolitaans en Siciliaans veelvuldig werden gebruikt) en zijn lokale tradities. De liberalen waren altijd sterke tegenstanders geweest van de paus en de zeer goed georganiseerde Katholieke Kerk. De liberale regering onder de Siciliaan Francesco Crispi probeerde zijn politieke basis te vergroten door Otto von Bismarck na te bootsen en het Italiaanse nationalisme aan te wakkeren met een agressieve buitenlandse politiek. Dit lukte gedeeltelijk en zijn zaak werd achteruitgezet. Over zijn nationalistische buitenlandse beleid zegt historicus R. J. B. Bosworth:Hij voerde beleid dat qua openlijke agressiviteit pas ge\u00ebvenaard zou worden in de dagen van het fascistische regime. Crispi verhoogde de militaire uitgaven, sprak vrolijk over een Europese vuurzee en alarmeerde zijn Duitse of Britse vrienden met deze suggesties van preventieve aanvallen op zijn vijanden. Zijn beleid was desastreus, zowel voor de handel van Itali\u00eb met Frankrijk, als, nog vernederender, voor de koloniale ambities in Oost-Afrika. Crispi's verlangen naar territorium daar werd gedwarsboomd toen op 1 maart 1896 de legers van de Ethiopische keizer Menelik Italiaanse troepen versloegen bij Adwa [...] in wat is gedefinieerd als een onge\u00ebvenaarde ramp voor een modern leger. Crispi, wiens priv\u00e9leven en persoonlijke financi\u00ebn [...] objecten waren van voortdurende schandalen, ging in oneervol pensioen.Itali\u00eb sloot zich aan bij de Geallieerden in de Eerste Wereldoorlog na beloften van territorium, maar haar oorlogsinspanningen werden niet gehonoreerd na de oorlog, en dit feit bracht het liberalisme in diskrediet en baande de weg voor Benito Mussolini en een politieke doctrine van zijn eigen makelij, het fascisme. Mussolini's 20-jarige dictatuur omvatte een zeer agressief nationalisme dat leidde tot een reeks oorlogen met de oprichting van het Italiaanse Rijk, een alliantie met het Duitsland van Hitler, en vernedering en ontberingen in de Tweede Wereldoorlog. Na 1945 keerden de katholieken terug naar de regering en namen de spanningen enigszins af, maar de voormalige twee Sicili\u00ebs bleven arm en gedeeltelijk onderontwikkeld (naar de normen van industrielanden). In de jaren vijftig en begin jaren zestig kende Itali\u00eb een economische bloei die haar economie naar de vijfde plaats ter wereld bracht.\nSpanje.\nNa de Oorlog van de Spaanse Successieoorlog, geworteld in de politieke positie van de Graaf-Hertog van Olivares en het absolutisme van Filips V, was de assimilatie van de Kroon van Aragon door de Castiliaanse Kroon via de Decreten van Nova planta de eerste stap in de oprichting van de Spaanse natie-staat. Zoals in andere hedendaagse Europese staten, was politieke eenheid de eerste stap in de oprichting van de Spaanse natie-staat, in dit geval niet op basis van een uniforme etnische basis, maar door de oplegging van de politieke en culturele kenmerken van de dominante etnische groep, in dit geval de Castilianen, over die van andere etnische groepen, die nationale minderheden werden om geassimileerd te worden. In feite zijn sinds de politieke eenwording van 1714 de Spaanse assimilatiebeleid ten opzichte van de Catalaanstalige gebieden (Cataloni\u00eb, Valencia, de Balearen, een deel van Aragon) en andere nationale minderheden, zoals Basken en Galici\u00ebrs, een historische constante geweest.\nHet nationaliseringsproces versnelde in de 19e eeuw, parallel aan de oorsprong van het Spaanse nationalisme, de sociale, politieke en ideologische beweging die probeerde een Spaanse nationale identiteit te vormen op basis van het Castiliaanse model, in conflict met de andere historische naties van de Staat. Politici van die tijd waren zich ervan bewust dat ondanks de agressieve beleidsmaatregelen die tot dan toe waren gevolgd, de uniforme en monoculturele \"Spaanse natie\" niet bestond, zoals in 1835 aangegeven door Antonio Alcal\u00e0 Galiano, toen hij in de Cortes del Estatuto Real de moeite verdedigde.Om van de Spaanse natie een natie te maken die noch is noch ooit geweest is tot nu toe.Het opbouwen van de natie (zoals in Frankrijk, waar het de staat was die de natie cre\u00eberde, en niet het tegenovergestelde proces) is een ideaal dat de Spaanse elites voortdurend herhaalden, en, honderd jaar later dan Alcal\u00e1 Galiano, bijvoorbeeld, kunnen we het ook vinden in de mond van de fascist Jos\u00e9 Pemart\u00edn, die de Duitse en Italiaanse modelleringsbeleid bewonderde:Er is een innig en beslissend dualisme, zowel in het Italiaanse fascisme als in het Duitse nationaalsocialisme. Aan de ene kant wordt de Hegeliaanse leer van het absolutisme van de staat gevoeld. De staat komt voort uit de natie, vormt en vormt de mentaliteit van het individu; is, in de woorden van Mussolini, de ziel van de ziel.En het zal weer gevonden worden tweehonderd jaar later, door de socialist Josep Borrell:De moderne geschiedenis van Spanje is een ongelukkige geschiedenis die betekende dat we geen moderne staat hebben geconsolideerd. Onafhankelijkheidsstrijders denken dat de natie de staat maakt. Ik denk het tegenovergestelde. De staat maakt de natie. Een sterke staat die zijn taal, cultuur en onderwijs oplegt.De creatie van de traditie van de politieke gemeenschap van Spanjaarden als gemeenschappelijk lot boven andere gemeenschappen wordt verondersteld terug te gaan tot de Cortes van C\u00e1diz. Vanaf 1812 herzag het Spaanse liberalisme de voorgaande geschiedenis van Spanje en nam het de nationale bewustzijn en de Spaanse natie als vanzelfsprekend aan.\nEen bijproduct van het 19e-eeuwse Spaanse nationalistische denken is het concept van de Reconquista, dat de kracht heeft om het gewapende idee van Spanje als een natie gevormd tegen de islam voort te stuwen. De sterke verwevenheid van nationalisme met kolonialisme is een ander kenmerk van de natievorming in de 19e eeuw in Spanje, waarbij de verdediging van slavernij en kolonialisme in Cuba vaak in staat was de spanningen tussen het vasteland en de elites van Cataloni\u00eb en Madrid gedurende de hele periode te verzoenen.\nGedurende de eerste helft van de 20e eeuw (met name tijdens het bewind van Primo de Rivera en het Franco-regime), ontwikkelde zich een nieuwe vorm van Spaans nationalisme met een duidelijk militair karakter en een autoritaire houding (evenals het bevorderen van beleid ten gunste van de Spaanse taal ten opzichte van de andere talen in het land) als middel om het land te moderniseren, ontwikkeld door Spaanse conservatieven, waarbij regeneratieve principes werden samengevoegd met traditioneel Spaans nationalisme. Het autoritaire nationale ideaal werd hervat tijdens het Franco-regime, in de vorm van Nationaal-Katholicisme, dat op zijn beurt werd aangevuld met het mythe van Hispanidad.\nEen onderscheidende manifestatie van Spaans nationalisme in de moderne Spaanse politiek is de uitwisseling van aanvallen met concurrerende regionale nationalismen. Aanvankelijk aanwezig na het einde van het Franco-regime in een nogal diffuse en reactieve vorm, wordt het Spaanse nationalistische discours vaak zelf gekenmerkt als \"constitutioneel patriottisme\" sinds de jaren 1980. Vaak genegeerd zoals in het geval van andere staatsnationalismen, is het vermeende \"niet-bestaan\" een gemeengoed geweest dat wordt beleden door prominente figuren in de publieke sfeer evenals de massamedia in het land.\nGriekenland.\nTijdens het begin van de 19e eeuw, ge\u00efnspireerd door romantiek, classicisme, eerdere bewegingen van Grieks nationalisme en mislukte Griekse opstanden tegen het Ottomaanse Rijk (zoals de Orlofika-opstand in Zuid-Griekenland in 1770, en de Epirus-Macedonische opstand in Noord-Griekenland in 1575), leidde Grieks nationalisme tot de Griekse onafhankelijkheidsoorlog. De Griekse drang naar onafhankelijkheid van het Ottomaanse Rijk in de jaren 1820 en 1830 inspireerde supporters in heel christelijk Europa, vooral in Groot-Brittanni\u00eb, als gevolg van de westerse idealisering van het klassieke Griekenland en romantiek. Frankrijk, Rusland en Groot-Brittanni\u00eb intervenieerden kritisch om het succes van dit nationalistische streven te verzekeren.\nServi\u00eb.\nVoor eeuwen werden de orthodox-christelijke Servi\u00ebrs geregeerd door het islamitische Ottomaanse Rijk. Het succes van de Servische Revolutie tegen Ottomaanse heerschappij in 1817 markeerde de geboorte van het Vorstendom Servi\u00eb. Het bereikte de facto onafhankelijkheid in 1867 en kreeg uiteindelijk internationale erkenning in 1878. Servi\u00eb had geprobeerd zich te bevrijden en te verenigen met Bosni\u00eb en Herzegovina in het westen en Oud-Servi\u00eb (Kosovo en Vardar Macedoni\u00eb) in het zuiden. Nationalistische kringen in zowel Servi\u00eb als Kroati\u00eb (deel van Oostenrijk-Hongarije) begonnen in de jaren 1860 te pleiten voor een grotere Zuid-Slavische unie, waarbij ze Bosni\u00eb als hun gemeenschappelijk land claimden op basis van gedeelde taal en traditie. In 1914 vermoordden Servische revolutionairen in Bosni\u00eb aartshertog Ferdinand. Oostenrijk-Hongarije, met Duitse steun, probeerde Servi\u00eb in 1914 te verpletteren, waardoor de Eerste Wereldoorlog uitbrak waarin Oostenrijk-Hongarije uiteenviel in nationale staten.\nIn 1918 kwam de regio Banat, Ba\u010dka en Baranja onder controle van het Servische leger, later stemde de Grote Nationale Vergadering van Servi\u00ebrs, Bunjevci en andere Slaven om zich bij Servi\u00eb aan te sluiten; het Koninkrijk Servi\u00eb sloot zich op 1 december 1918 aan bij de unie met de Staat van Slovenen, Kroaten en Serven, en het land werd genoemd het Koninkrijk van Servi\u00ebrs, Kroaten en Slovenen. Het werd in 1929 hernoemd tot Joegoslavi\u00eb, en een Joegoslavische identiteit werd gepromoot, wat uiteindelijk mislukte. Na de Tweede Wereldoorlog stichtten Joegoslavische communisten een nieuwe socialistische republiek Joegoslavi\u00eb. Die staat viel in de jaren negentig opnieuw uiteen.\nPolen.\nDe oorzaak van het Poolse nationalisme werd herhaaldelijk gefrustreerd v\u00f3\u00f3r 1918. In de jaren 1790 vielen de Habsburgse monarchie, Pruisen en Rusland Polen binnen, annexeerden het en verdeelden het vervolgens. Napoleon richtte het Hertogdom Warschau op, een nieuwe Poolse staat die een geest van nationalisme aanwakkerde. Rusland nam het in 1815 over als het Congres-Polen met de tsaar uitgeroepen tot \"Koning van Polen\". Grootschalige nationalistische opstanden braken uit in 1830 en 1863-64, maar werden hardhandig onderdrukt door Rusland, dat probeerde de Poolse taal, cultuur en religie meer op die van Rusland te laten lijken. De ineenstorting van het Russische Rijk in de Eerste Wereldoorlog stelde de grote mogendheden in staat om een onafhankelijk Polen te herstellen, dat standhield tot 1939. Ondertussen richtten Polen in gebieden die door Duitsland werden gecontroleerd zich op de zware industrie, maar hun religie kwam onder vuur te liggen door Bismarck in de Kulturkampf van de jaren 1870. De Polen sloten zich aan bij de Duitse katholieken in een goed georganiseerde nieuwe Centrumpartij en versloegen Bismarck politiek. Hij reageerde door de pesterijen stop te zetten en samen te werken met de Centrumpartij.\nAan het eind van de 19e en het begin van de 20e eeuw steunden veel Poolse nationalistische leiders het Piast-concept. Het hield in dat er duizend jaar eerder een Poolse utopie was tijdens de Piast-dynastie, en dat moderne Poolse nationalisten de centrale waarden van Polen voor de Polen moesten herstellen. Jan Poplawski had het \"Piast-concept\" in de jaren 1890 ontwikkeld, en het vormde het middelpunt van de Poolse nationalistische ideologie, vooral zoals gepresenteerd door de Nationale Democratie Partij, bekend als de \"Endecja\", geleid door Roman Dmowski. In tegenstelling tot het Jagiellon-concept was er geen concept voor een multi-etnisch Polen.\nHet Piast-concept stond in tegenstelling tot het \"Jagiellon-concept\", dat multi-etniciteit toestond en Pools gezag over talrijke minderheidsgroepen zoals die in de Kresy mogelijk maakte. Het Jagiellon-concept was het offici\u00eble beleid van de regering in de jaren 1920 en 1930. Sovjet-dictator Jozef Stalin verwierp tijdens de conferentie van Teheran in 1943 het Jagiellon-concept omdat het Pools gezag over Oekra\u00efners en Wit-Russen inhield. Hij endorseerde in plaats daarvan het Piast-concept, dat een enorme verschuiving van de grenzen van Polen naar het westen rechtvaardigde. Na 1945 omarmde het door de Sovjet-Unie gesteunde marionettencommunistische regime volledig het Piast-concept, waarbij het de kern werd van hun claim om de \"ware erfgenamen van het Poolse nationalisme\" te zijn. Na alle moorden, inclusief de Duitse nazi-bezetting, terreur in Polen en bevolkingsverplaatsingen tijdens en na de oorlog, werd de natie officieel verklaard als 99% etnisch Pools.\nIn de huidige Poolse politiek wordt het Poolse nationalisme het meest openlijk vertegenwoordigd door partijen die verbonden zijn in de coalitie van de Confederatie voor Vrijheid en Onafhankelijkheid. Vanaf 2020 had de Confederatie, bestaande uit verschillende kleinere partijen, 11 afgevaardigden (minder dan 7%) in de Sejm.\nBulgarije.\nHet moderne Bulgaarse nationalisme ontstond onder Ottomaanse heerschappij aan het einde van de 18e en het begin van de 19e eeuw, onder invloed van westerse idee\u00ebn zoals liberalisme en nationalisme, die het land binnensijpelden na de Franse Revolutie.\nDe Bulgaarse nationale opleving begon met het werk van Sint Paisius van Hilendar, die zich verzette tegen de Griekse dominantie van de Bulgaarse cultuur en religie. Zijn werk Istoriya Slavyanobolgarskaya (\"Geschiedenis van de Slavisch-Bulgaren\"), dat verscheen in 1762, was het eerste werk van de Bulgaarse historiografie. Het wordt beschouwd als het grootste werk van Paisius en een van de grootste stukken Bulgaarse literatuur. Hierin interpreteerde Paisius de middeleeuwse Bulgaarse geschiedenis met als doel de geest van zijn natie te doen herleven.\nZijn opvolger was Sint Sofronius van Vratsa, die de strijd begon voor een onafhankelijke Bulgaarse kerk. Een autonoom Bulgaars Exarchaat werd opgericht in 1870/1872 voor het Bulgaarse diocees waarin minstens twee derde van de orthodoxe christenen bereid waren zich erbij aan te sluiten.\nIn 1869 werd de Interne Revolutionaire Organisatie ge\u00efnitieerd.\nDe Aprilopstand van 1876 resulteerde indirect in de heroprichting van Bulgarije in 1878.\nJoodse nationalisme.\nJoodse nationalisme ontstond in de tweede helft van de 19e eeuw, grotendeels als reactie op de opkomst van natiestaten. Traditioneel leefden Joden onder onzekere en onderdrukkende omstandigheden. In West-Europa assimileerden Joden die niet onderworpen waren aan dergelijke beperkingen sinds de emancipatie van het begin van de 19e eeuw vaak in de dominante cultuur. Zowel assimilatie als de traditionele tweederangspositie van Joden werden beschouwd als bedreigingen voor de Joodse identiteit door Joodse nationalisten. De methode om deze bedreigingen te bestrijden verschilde tussen de verschillende nationale bewegingen onder Joden.\nZionisme, uiteindelijk de meest succesvolle van de Joodse nationalistische bewegingen, pleitte voor de oprichting van een Joodse staat in het Land van Isra\u00ebl. Labour Zionisme hoopte dat de nieuwe Joodse staat gebaseerd zou zijn op socialistische principes. Ze stelden zich een nieuwe Jood voor die, in tegenstelling tot de Joden van de diaspora, sterk was, het land bewerkte en Hebreeuws sprak. Religieus Zionisme had daarentegen verschillende religieuze redenen om terug te keren naar Isra\u00ebl. Hoewel volgens historicus David Engel, het Zionisme meer te maken had met de angst dat Joden verspreid en onbeschermd zouden eindigen, dan met het vervullen van oude profetie\u00ebn uit historische teksten. De inspanningen van de zionistische beweging resulteerden uiteindelijk in de oprichting van de staat Isra\u00ebl.\nJoods Territorialisme splitste zich in 1903 af van de zionistische beweging en pleitte voor een Joodse staat waar dan ook. Naarmate meer Joden naar Palestina trokken, verloor de belangrijkste territorialistische organisatie steun en werd uiteindelijk ontbonden in 1925. Kleinere territorialistische bewegingen bleven bestaan tot de oprichting van de staat Isra\u00ebl.\nJoods Autonomisme en Bundisme pleitten daarentegen voor Joodse nationale autonomie binnen het gebied waarin ze al woonden. De meeste manifestaties van deze beweging waren van linkse aard en actief anti-Zionistisch. Hoewel het succesvol was onder Oost-Europese Joden in het begin van de 20e eeuw, verloor het de meeste steun door de Holocaust, hoewel sommige steun tot in de 20e eeuw bleef bestaan.\n20ste eeuw.\nChina.\nDe ontwaking van nationalisme in heel Azi\u00eb heeft de geschiedenis van het continent mede vormgegeven. Het sleutelmoment was de beslissende nederlaag van Rusland door Japan in 1905, waarbij de militaire vooruitgang van niet-Europeanen in een moderne oorlog werd aangetoond. De nederlaag leidde snel tot uitingen van een nieuw interesse in nationalisme in China, evenals in Turkije en Perzi\u00eb. In China lanceerde Sun Yat-sen (1866-1925) zijn nieuwe partij, de Kuomintang (National volks's Partij), in verzet tegen het vervallen keizerrijk, dat werd geregeerd door buitenstaanders. De rekruten van de Kuomintang beloofden:Vanaf dit moment zal ik het oude vernietigen en het nieuwe opbouwen, en vechten voor de zelfbeschikking van het volk, en al mijn kracht inzetten voor de steun aan de Chinese Republiek en de verwezenlijking van democratie door middel van de Drie Principes, ... voor de vooruitgang van goed bestuur, het geluk en de eeuwige vrede van het volk, en voor het versterken van de fundamenten van de staat in naam van vrede over de hele wereld.De Kuomintang regeerde grotendeels over China totdat de communisten in 1949 aan de macht kwamen. Maar de laatsten waren ook sterk be\u00efnvloed door Suns nationalisme, evenals door de Beweging van 4 mei in 1919. Het was een landelijke protestbeweging over de binnenlandse achterlijkheid van China en is vaak afgeschilderd als de intellectuele basis voor het Chinese communisme. De Nieuwe Cultuurbeweging, gestimuleerd door de Beweging van 4 mei, kwam tot bloei in de jaren 1920 en 1930. Historicus Patricia Ebrey zegt:Nationalisme, patriottisme, vooruitgang, wetenschap, democratie en vrijheid waren de doelen; imperialisme, feodalisme, krijgsheerschappij, autocratie, patriarchaat en blinde trouw aan traditie waren de vijanden. Intellectuelen worstelden met hoe ze sterk en modern konden zijn en toch Chinees, hoe ze China als politieke entiteit konden behouden in de wereld van concurrerende naties.\nAfrika.\nIn de jaren 1880 verdeelden Europese mogendheden vrijwel heel Afrika onderling, waarbij alleen Ethiopi\u00eb en Liberia onafhankelijk bleven. Koloniale overheersing bleef aanhouden tot na de Tweede Wereldoorlog, toen de krachten van nationalisme sterker werden. In de jaren 1950 en 1960 werden koloniale bezittingen onafhankelijke staten. Hoewel dit proces meestal vreedzaam verliep, waren er enkele langdurige en bloedige burgerconflicten, zoals in Algerije en Kenia.\nAfrikaans nationalisme maakte gebruik van de organisatorische vaardigheden die inheemse bevolkingsgroepen hadden opgedaan tijdens hun dienst in Britse, Franse en andere koloniale legers tijdens de wereldoorlogen. Dit leidde tot de opkomst van organisaties die onafhankelijk waren van zowel koloniale als traditionele machtsstructuren, die ze uitdaagden en uiteindelijk vervingen. Nationalistische bewegingen namen de controle over bij het vertrek van Europese autoriteiten, vaak met langdurig leiderschap of totdat hun leiders overleden. Deze bewegingen omvatten verschillende domeinen, waaronder politiek, onderwijs, religie en sociale organisaties. In de loop der jaren hebben veel Afrikaanse landen verschuivingen in nationalistische gevoelens gezien, die de dynamiek van gecentraliseerde staatsmacht en patrimoniaal bestuur hebben hervormd.\nZuid-Afrika.\nZuid-Afrika, een Britse kolonie, week af van dit patroon door vrijwel onafhankelijkheid te bereiken tegen 1931. Vanaf 1948 kwam het onder controle van blanke Afrikaner-nationalisten die rassenscheiding en minderheidsregering, bekend als apartheid, invoerden. Dit systeem duurde voort tot 1994, toen er multiraciale verkiezingen werden gehouden en Nelson Mandela tot president werd gekozen. De internationale anti-apartheidsbeweging speelde een cruciale rol bij het ondersteunen van Zuid-Afrikaanse nationalisten totdat hun doelstellingen werden bereikt.\nCongo.\nHet territorium van Congo werd gevormd door Koning Leopold II, die de naam ontleenden aan het historische Koninkrijk Kongo. Op dat moment bestond er echter geen concept van een Congolese volk, omdat de bewoners van de regio verdeeld waren in etnische groepen. Het Congolese nationalisme manifesteerde zich voor het eerst in 1959 tijdens opstanden tegen de Belgische koloniale overheersing. Na de onafhankelijkheid stortten pogingen om het land te verenigen snel in, toen Joseph-D\u00e9sir\u00e9 Mobutu in 1960 in opstand kwam tegen de regering van Patrice Lumumba. Na enkele jaren aan de macht hernoemde Mobutu het land tot Za\u00efre in 1971 en trachtte hij een verenigde Za\u00efrese natie te vormen door middel van zijn beleid van Za\u00efrianisatie. Dit omvatte onder meer pogingen om het als koloniaal beschouwde christendom te zuiveren. Sommige critici beweren dat het Za\u00efrees-Congolese nationalisme een manipulatieve strategie van Mobutu was om zijn regime te rechtvaardigen. Deze kritiek werd echter betwist door de voortdurende aanwezigheid van post-Mobutu nationalisme na de val van Mobutu, en door de herbenoeming van het land tot de Democratische Republiek Congo.\nMidden-Oosten.\nHet Arabisch nationalisme, een beweging die streeft naar de bevrijding en macht van de Arabische volkeren in het Midden-Oosten, ontstond in de late 19e eeuw en werd ge\u00efnspireerd door andere onafhankelijkheidsbewegingen uit de 18e en 19e eeuw. Naarmate het Ottomaanse Rijk verzwakte en het Midden-Oosten werd opgedeeld door de grote mogendheden van Europa, streefden Arabieren naar de oprichting van hun eigen onafhankelijke naties geregeerd door Arabieren, in plaats van buitenlanders. Syri\u00eb werd opgericht in 1920; Transjordani\u00eb (later Jordani\u00eb) verkreeg geleidelijk aan onafhankelijkheid tussen 1921 en 1946; Saoedi-Arabi\u00eb werd opgericht in 1932; en Egypte bereikte geleidelijk aan onafhankelijkheid tussen 1922 en 1952. De Arabische Liga werd opgericht in 1945 om Arabische belangen te bevorderen en samenwerking tussen de nieuwe Arabische staten te stimuleren.\nDe zionistische beweging ontstond onder Joden in de 19e eeuw. In 1882 begonnen Joden uit Europa naar het Ottomaanse Palestina te emigreren met als doel een nieuw Joods thuisland op te richten. De meerderheid van de lokale Joodse bevolking in Palestina, eiste onafhankelijkheid van het Britse mandaat.\n21ste eeuw.\nDe opkomst van het globalisme in het laatste deel van de 20e eeuw leidde tot een toename van nationalisme en populisme in Europa en Noord-Amerika. Deze trend werd verder aangewakkerd door toenemend terrorisme in het Westen (de aanslagen van 11 september in de Verenigde Staten zijn hiervan een duidelijk voorbeeld), toenemende onrust en burgeroorlogen in het Midden-Oosten, en golven van moslimvluchtelingen, vooral uit de Syrische burgeroorlog, die Europa overspoelden (vanaf 2016 lijkt de vluchtelingencrisis zijn hoogtepunt te hebben bereikt). Nationalistische groepen zoals Pegida in Duitsland, het Front National in Frankrijk, het Vlaams Belang in Belgi\u00eb, de Partij Voor de Vrijheid in Nederland en de UK Independence Party in het Verenigd Koninkrijk kregen meer aandacht in hun respectievelijke landen door het pleiten voor beperkingen op immigratie om de lokale bevolking te beschermen. In Rusland heeft de exploitatie van nationalistische sentimenten Vladimir Poetin geholpen zijn macht te consolideren. Dit nationalistische sentiment werd gebruikt bij de annexatie van de Krim in 2014 en andere acties in Oekra\u00efne. Nationalistische bewegingen begonnen geleidelijk aan ook op te komen in Centraal-Europa, met name in Polen, onder invloed van de partij Recht en Rechtvaardigheid (geleid door Jaros\u0142aw Kaczy\u0144ski). In Hongarije is de anti-immigratieretoriek en de houding tegen buitenlandse invloed een krachtige nationale bindmiddel dat wordt gepromoot door de regerende Fidesz-partij (geleid door Viktor Orb\u00e1n). Nationalistische partijen hebben zich ook aangesloten bij regeringscoalities in Bulgarije, Slowakije, Letland en Oekra\u00efne.\nCatalanisme.\nSinds 2010 hebben Catalaanse nationalisten een hernieuwde Catalaanse onafhankelijkheidsbeweging geleid en de onafhankelijkheid van Cataloni\u00eb uitgeroepen. De beweging is tegengewerkt door Spaanse nationalisten. In de jaren 2010 hebben de Griekse economische crisis en golven van immigratie geleid tot een aanzienlijke opkomst van Grieks nationalisme in heel Griekenland, vooral onder jongeren.\nhindoenationalisme.\nIn India is het hindoenationalisme populair geworden met de opkomst van de Bharatiya Janata Partij, een nationalistische partij die sinds 2014 India op nationaal niveau regeert. De opkomst van religieus nationalisme gaat gepaard met de opkomst van populisme in India, met de verkiezing en herverkiezing van populistisch leider Narendra Modi als premier, die economische welvaart voor allen beloofde en een einde aan corruptie.\nboeddhistisch nationalisme.\nVan militant boeddhistisch nationalisme is sprake in Myanmar, Thailand en Sri Lanka.\nJapan.\nIn Japan ontwikkelden nationalistische invloeden in de regering zich gedurende het begin van de 21e eeuw, grotendeels vanuit de uiterst rechtse en ultraconservatieve organisatie Nippon Kaigi. De nieuwe beweging heeft gepleit voor het herstel van Japan als militaire macht en heeft revisionistische historische vertellingen bevorderd waarin gebeurtenissen zoals het bloedbad van Nanking worden ontkend.\nSchotland.\nIn Schotland werd op 18 september 2014 een referendum gehouden over onafhankelijkheid van het Verenigd Koninkrijk. Het voorstel werd verworpen, met 55,3% die tegen onafhankelijkheid stemde. In een referendum in 2016 stemde het Britse volk voor terugtrekking van het Verenigd Koninkrijk uit de Europese Unie (bekend als Brexit). Het resultaat was grotendeels onverwacht en werd gezien als een overwinning van populisme. Omdat het behoud van het lidmaatschap van de Europese Unie een kernpunt was van de anti-onafhankelijkheidscampagne tijdens het Schotse referendum, zijn er oproepen geweest voor een tweede referendum over de Schotse onafhankelijkheid.\nVerenigde Staten.\nIn de Amerikaanse presidentscampagne van 2016 zag men de ongekende opkomst van Donald Trump, een zakenman zonder politieke ervaring die campagne voerde op een populistisch platform en moeite had om steun te krijgen van mainstream politieke figuren, zelfs binnen zijn eigen partij. Trump's slogans \"Make America Great Again\" en \"America First\" belichaamden de afwijzing van globalisme door zijn campagne en zijn uitgesproken nationalistische standpunt. Zijn onverwachte overwinning bij de verkiezingen werd gezien als onderdeel van dezelfde trend die had geleid tot de Brexit-stem. Op 22 oktober 2018, twee weken voor de tussentijdse verkiezingen, verklaarde president Trump openlijk dat hij een nationalist was voor een juichende menigte tijdens een rally in Texas ter ondersteuning van de herverkiezing van senator Ted Cruz, die ooit een tegenstander was. Op 29 oktober 2018 gelijkstelde Trump nationalisme aan patriottisme, door te zeggen: \"Ik ben trots op dit land en ik noem dat nationalisme\".\nFilipijnen.\nIn 2016 werd Rodrigo Duterte president van de Filipijnen met een duidelijk nationalistische campagne. In tegenstelling tot het beleid van zijn recente voorgangers, distantieerde hij het land van de voormalige heerser, de Verenigde Staten, en zocht hij nauwere banden met China (en ook met Rusland).\nTurkije.\nIn 2017 zorgde Turks nationalisme ervoor dat president Recep Tayyip Erdo\u011fan ongekende macht verwierf in een nationaal referendum. De reacties van wereldleiders waren gemengd, waarbij West-Europese leiders over het algemeen bezorgdheid uitten, terwijl de leiders van veel van de meer autoritaire regimes, evenals president Trump, hun felicitaties aanboden.\nPolitieke wetenschap.\nVeel politicologen hebben theoretische idee\u00ebn ontwikkeld over de fundamenten van de moderne natiestaat en het concept van soevereiniteit. Het concept nationalisme in de politicologie leunt op deze theoretische fundamenten. Filosofen zoals Machiavelli, Locke, Hobbes en Rousseau conceptualiseerden de staat als het resultaat van een \"sociaal contract\" tussen heersers en individuen. Max Weber geeft de meest gebruikte definitie van de staat, namelijk \"die menselijke gemeenschap die succesvol aanspraak maakt op het monopolie van legitiem fysiek geweld binnen een bepaald grondgebied\". Volgens Benedict Anderson zijn naties \"Verbeelde Gemeenschappen\", of sociaal geconstrueerde instellingen.\nVeel geleerden hebben gewezen op de relatie tussen staatsvorming, oorlog en nationalisme. John Etherington betoogt dat nationalisme inherent uitsluitend is en dus potentieel gewelddadig, terwijl Jeffrey Herbst stelt dat externe bedreigingen nationalistische sentimenten kunnen bevorderen: \"Externe bedreigingen hebben zo'n krachtig effect op nationalisme omdat mensen op een diepgaande manier beseffen dat ze bedreigd worden vanwege wie ze zijn als natie; ze worden gedwongen te erkennen dat het alleen als natie is dat ze de dreiging succesvol kunnen overwinnen\". Met toenemende externe dreigingen neemt de extractieve capaciteit van de staat toe. Hij verbindt het gebrek aan externe dreigingen met landen in Sub-Sahara Afrika, na de onafhankelijkheid, met zwak nationaal nationalisme en staatscapaciteit. Barry Posen betoogt dat nationalisme de intensiteit van oorlog verhoogt en dat staten nationalisme opzettelijk bevorderen met als doel hun militaire capaciteiten te verbeteren. De meeste nieuwe natiestaten sinds 1815 zijn ontstaan door dekolonisatie.\nAdria Lawrence heeft betoogd dat nationalisme in de koloniale wereld werd aangewakkerd door het falen van koloniale machten om gelijke politieke rechten uit te breiden naar de onderdanen in de koloni\u00ebn, waardoor zij werden aangespoord om onafhankelijkheid na te streven. Michael Hechter heeft op vergelijkbare wijze betoogd dat \"perifere nationalisme\" ontstond wanneer rijken perifere regio's verhinderden om autonomie en lokaal bestuur te hebben.\nSociologie.\nDe sociologische of modernistische interpretatie van nationalisme en natievorming stelt dat nationalisme ontstaat en bloeit in moderne samenlevingen die beschikken over een industri\u00eble economie die zelfvoorzienend is, een centrale opperste autoriteit die in staat is om autoriteit en eenheid te handhaven, en een gecentraliseerde taal die begrepen wordt door een gemeenschap van mensen. Moderne theoretici wijzen erop dat dit alleen mogelijk is in moderne samenlevingen, terwijl traditionele samenlevingen doorgaans niet beschikken over de vereisten voor nationalisme. Ze hebben geen moderne zelfvoorzienende economie, hebben verdeelde autoriteiten en gebruiken meerdere talen, waardoor veel groepen niet met elkaar kunnen communiceren.\nProminente theoretici die de modernistische interpretatie van naties en nationalisme hebben ontwikkeld, zijn onder meer Carlton J. H. Hayes, Henry Maine, Ferdinand T\u00f6nnies, Rabindranath Tagore, \u00c9mile Durkheim, Max Weber, Arnold Joseph Toynbee en Talcott Parsons.\nIn zijn analyse van de historische veranderingen en ontwikkeling van menselijke samenlevingen merkte Henry Maine op dat het belangrijkste onderscheid tussen traditionele samenlevingen wordt gedefinieerd als \"status\" samenlevingen gebaseerd op familievereniging en functioneel diffuse rollen voor individuen, en moderne samenlevingen gedefinieerd als \"contract\" samenlevingen waar sociale relaties worden bepaald door rationele contracten die individuen nastreven om hun belangen te bevorderen. Maine zag de ontwikkeling van samenlevingen als een beweging weg van traditionele statussamenlevingen naar moderne contractsamenlevingen.\nIn zijn boek Gemeinschaft und Gesellschaft (1887) definieerde Ferdinand T\u00f6nnies een Gemeinschaft (\"gemeenschap\") als gebaseerd op emotionele banden zoals die worden toegeschreven aan traditionele samenlevingen, terwijl hij een Gesellschaft (\"samenleving\") definieerde als een onpersoonlijke samenleving die modern is. Hoewel hij de voordelen van moderne samenlevingen erkende, bekritiseerde hij ze ook vanwege hun koude en onpersoonlijke aard die vervreemding veroorzaakte, terwijl hij de intimiteit van traditionele gemeenschappen prees.\n\u00c9mile Durkheim breidde T\u00f6nnies' erkenning van vervreemding uit en definieerde de verschillen tussen traditionele en moderne samenlevingen als zijnde tussen samenlevingen gebaseerd op \"mechanische solidariteit\" versus samenlevingen gebaseerd op \"organische solidariteit\". Durkheim identificeerde mechanische solidariteit als betrokken bij gewoonte, gebruik en onderdrukking die noodzakelijk was om gedeelde opvattingen te handhaven. Durkheim identificeerde samenlevingen gebaseerd op organische solidariteit als moderne samenlevingen waarin sprake is van arbeidsverdeling gebaseerd op sociale differentiatie die vervreemding veroorzaakt. Durkheim beweerde dat sociale integratie in traditionele samenleving een autoritaire cultuur vereiste waarin de acceptatie van een sociale orde centraal stond. Durkheim beweerde dat de moderne samenleving integratie baseert op de wederzijdse voordelen van de arbeidsverdeling, maar merkte op dat het onpersoonlijke karakter van het moderne stadsleven vervreemding en gevoelens van anomie veroorzaakte.\nMax Weber beweerde dat de verandering die moderne samenlevingen en naties heeft ontwikkeld het resultaat is van de opkomst van een charismatisch leider aan de macht in een samenleving die een nieuwe traditie of een rationeel-legaal systeem cre\u00ebert dat de opperste autoriteit van de staat vaststelt. Weber's opvatting van charismatisch gezag is opgemerkt als de basis van veel nationalistische regeringen.\nPrimordialistische evolutionaire interpretatie.\nDe primordialistische evolutionaire interpretatie is gebaseerd op evolutionaire theorie\u00ebn. Deze benadering is populair bij het grote publiek, maar wordt over het algemeen verworpen door experts. Laland en Brown melden dat \"de overgrote meerderheid van professionele academici in de sociale wetenschappen niet alleen ... evolutionaire methoden negeren, maar in veel gevallen ook uiterst vijandig staan tegenover de argumenten\" die brede generalisaties maken op basis van nogal beperkt bewijs.\nDe evolutionaire theorie van nationalisme beschouwt nationalisme als het resultaat van de evolutie van menselijke wezens die zich identificeren met groepen, zoals etnische groepen, of andere groepen die de basis vormen van een natie. Roger Masters beschrijft in \"The Nature of Politics\" de primordiale verklaring van de oorsprong van etnische en nationale groepen als het erkennen van groepsbanden die worden beschouwd als uniek, emotioneel, intens en duurzaam omdat ze gebaseerd zijn op verwantschap en bevorderd worden langs lijnen van gemeenschappelijke afstamming. De primordialistische evolutionaire opvattingen van nationalisme verwijzen vaak naar de evolutionaire theorie\u00ebn van Charles Darwin, evenals naar sociaal-darwinistische opvattingen uit het einde van de negentiende eeuw. Denkers zoals Herbert Spencer en Walter Bagehot herinterpreteerden Darwin's theorie van natuurlijke selectie \"vaak op manieren die inconsistent waren met Charles Darwin's theorie van evolutie\", door ongegronde beweringen te maken over biologische verschillen tussen groepen, etniciteiten, rassen en naties. Moderne evolutionaire wetenschappen hebben zich gedistantieerd van dergelijke opvattingen, maar noties van langdurige evolutionaire verandering blijven fundamenteel voor het werk van evolutionaire psychologen zoals John Tooby en Leda Cosmides.\nVanuit het primordialistische perspectief kan het voorbeeld van het waarnemen van de mobilisatie van een buitenlandse militaire macht aan de grenzen van de natie leden van een nationale groep aanzetten tot eenheid en mobilisatie als reactie. Er zijn nabije omgevingen waar individuen niet-onmiddellijke echte of denkbeeldige situaties identificeren in combinatie met onmiddellijke situaties die individuen confronteren met een gemeenschappelijke situatie van zowel subjectieve als objectieve componenten die hun beslissingen be\u00efnvloeden. Dergelijke nabije omgevingen zorgen ervoor dat mensen beslissingen nemen op basis van bestaande situaties en verwachte situaties.\nCritici betogen dat primordiale modellen die steunen op evolutionaire psychologie niet zijn gebaseerd op historisch bewijs, maar op veronderstellingen van onwaargenomen veranderingen over duizenden jaren en aannames van een stabiele genetische samenstelling van de bevolking die in een specifiek gebied leeft, en niet in staat zijn om de toevalligheden te behandelen die kenmerkend zijn voor elk bekend historisch proces. Robert Hislope betoogt:De articulatie van culturele evolutionaire theorie vertegenwoordigt theoretische vooruitgang ten opzichte van sociobiologie, maar de verklarende opbrengst ervan blijft beperkt vanwege de rol van toevalligheden in menselijke aangelegenheden en de betekenis van niet-evolutionaire, nabije causale factoren. Hoewel evolutionaire theorie ongetwijfeld de ontwikkeling van al het organische leven verheldert, lijkt het het beste te werken op macroniveaus van analyse, \"distale\" punten van verklaring, en vanuit het perspectief van de lange termijn. Daarom vertoont het onvermijdelijk tekortkomingen bij micro-evenementen die sterk toevallig van aard zijn.In 1920 betoogde de Engelse historicus G. P. Gooch dat \"[terwijl patriottisme zo oud is als menselijke associatie en geleidelijk zijn bereik heeft uitgebreid van de clan en de stam naar de stad en de staat, nationalisme als een werkzaam principe en een verwoord geloof pas zijn intrede deed bij de meer gecompliceerde intellectuele processen van de moderne wereld.\"\nMarxistische interpretatie.\nIn Het Communistisch Manifest verklaarden Karl Marx en Friedrich Engels dat \"de arbeiders hebben geen land\". Vladimir Lenin steunde het concept van zelfbeschikking. Joseph Stalin's Marxisme en de Nationale Kwestie (1913) verklaart dat \"een natie geen raciale of tribale, maar een historisch gevormde gemeenschap van mensen is\"; \"een natie is geen toevallige of vluchtige samenklontering, maar een stabiele gemeenschap van mensen\"; \"een natie wordt alleen gevormd als gevolg van langdurige en systematische interactie, als gevolg van mensen die generatie na generatie samenleven\"; en, in zijn geheel: \"een natie is een historisch gevormde, stabiele gemeenschap van mensen, gevormd op basis van een gemeenschappelijke taal, territorium, economisch leven, en psychologische samenstelling die tot uiting komt in een gemeenschappelijke cultuur.\"\nSoorten nationalisme.\nHistorici, sociologen en antropologen hebben sinds de jaren 1930 gedebatteerd over verschillende soorten nationalisme. Over het algemeen is de meest gangbare manier om nationalisme te classificeren geweest om bewegingen te beschrijven als zijnde ofwel \"Burgerlijk\" of \"Etnisch\" nationalistisch. Deze onderscheiding werd in de jaren 1950 populair gemaakt door Hans Kohn, die \"Burgerlijk\" nationalisme beschreef als \"westers\" en meer democratisch, terwijl hij \"etnisch\" nationalisme afbeeldde als \"Oosters\" en ondemocratisch. Sinds de jaren 1980 hebben wetenschappers op het gebied van nationalisme tal van gebreken in deze starre verdeling benadrukt en meer specifieke classificaties en talrijke varianten voorgesteld.\nKritiek.\nCritici van nationalisme hebben betoogd dat het vaak onduidelijk is wat een natie vormt, of een natie een legitieme eenheid van politieke heerschappij is. Nationalisten stellen dat de grenzen van een natie en een staat met elkaar moeten samenvallen, waardoor nationalisme doorgaans tegen multiculturalisme en antiracisme ingaat. Het kan ook leiden tot conflicten wanneer meer dan \u00e9\u00e9n nationale groep zichzelf rechten op een bepaald grondgebied ziet opeisen of probeert controle over de staat te verkrijgen.\nFilosoof A. C. Grayling beschrijft naties als kunstmatige constructies, \"hun grenzen getrokken in het bloed van vroegere oorlogen\". Hij betoogt dat \"er geen land op aarde is dat geen thuis biedt aan meer dan \u00e9\u00e9n verschillende maar meestal co\u00ebxisterende cultuur. Cultureel erfgoed is niet hetzelfde als nationale identiteit\".\nNationalisme wordt door zijn critici beschouwd als inherent verdeeldheid zaaiend, omdat aanhangers kunnen teruggrijpen op en nadruk kunnen leggen op waargenomen verschillen tussen mensen, waarbij ze de identificatie van een individu met zijn eigen natie benadrukken. Ze beschouwen het idee ook als potentieel onderdrukkend, omdat het individuele identiteit kan onderdrukken binnen een nationaal geheel en elites of politieke leiders potentieel mogelijkheden kunnen geven om de massa's te manipuleren of te controleren. Een groot deel van de vroege tegenstand tegen nationalisme had betrekking op zijn geopolitieke ideaal van een aparte staat voor elke natie. De klassieke nationalistische bewegingen van de 19e eeuw verwierpen het bestaan van de multi-etnische rijken in Europa, in tegenstelling tot een ideologische kritiek op nationalisme die zich ontwikkelde in verschillende vormen van internationalisme en anti-nationalisme. De islamitische opleving van de 20e eeuw produceerde ook een islamitische kritiek op de natiestaat. (zie Pan-Islamisme)\nAan het einde van de 19e eeuw produceerden marxisten en andere socialisten en communisten (zoals Rosa Luxemburg) politieke analyses die kritisch waren over de nationalistische bewegingen die destijds actief waren in Centraal- en Oost-Europa, hoewel een verscheidenheid aan andere hedendaagse socialisten en communisten, van Vladimir Lenin (een communist) tot J\u00f3zef Pi\u0142sudski (een socialist), meer sympathiek stonden tegenover nationale zelfbeschikking.\nIn zijn klassieke essay over het onderwerp maakt George Orwell onderscheid tussen nationalisme en patriottisme, dat hij definieert als toewijding aan een bepaalde plaats. Meer abstract gezien is nationalisme \"machtsbehoefte getemperd door zelfbedrog\". Voor Orwell wordt de nationalist vaker wel dan niet gedomineerd door irrationele negatieve impulsen:Een nationalist is iemand die alleen, of voornamelijk, in termen van competitieve prestige denkt. Hij kan een positieve of een negatieve nationalist zijn - dat wil zeggen, hij kan zijn mentale energie gebruiken om te bevorderen of te denigreren - maar in ieder geval draaien zijn gedachten altijd om overwinningen, nederlagen, triomfen en vernederingen. Hij ziet de geschiedenis, vooral de hedendaagse geschiedenis, als de eindeloze opkomst en neergang van grote machtsblokken en elk gebeurtenis die plaatsvindt lijkt voor hem een demonstratie te zijn dat zijn eigen kant in opkomst is en een gehate rivaal in verval is. Maar uiteindelijk is het belangrijk om nationalisme niet te verwarren met eenvoudige verering van succes. De nationalist gaat niet uit van het principe van simpelweg zich aansluiten bij de sterkste kant. Integendeel, nadat hij zijn kant heeft gekozen, overtuigt hij zichzelf ervan dat het de sterkste is en is hij in staat om vast te houden aan zijn geloof, zelfs wanneer de feiten overweldigend tegen hem zijn.In de liberale politieke traditie was er voornamelijk een negatieve houding ten opzichte van nationalisme als een gevaarlijke kracht en een oorzaak van conflict en oorlog tussen nationale staten. De historicus Lord Acton pleitte in 1862 voor \"nationalisme als krankzinnigheid\". Hij betoogde dat nationalisme minderheden onderdrukt, het land boven morele principes plaatst en een gevaarlijke individuele gehechtheid aan de staat cre\u00ebert. Hij was tegen democratie en probeerde de paus te verdedigen tegen het Italiaanse nationalisme van Giuseppe Garibaldi. Sinds het einde van de 20e eeuw zijn liberalen steeds meer verdeeld, waarbij sommige filosofen zoals Michael Walzer, Isaiah Berlin, Charles Taylor en David Miller benadrukken dat een liberale samenleving moet zijn gebaseerd op een stabiele natiestaat.\nDe pacifistische kritiek op nationalisme richt zich ook op het geweld van sommige nationalistische bewegingen, het daarmee geassocieerde militarisme, en op conflicten tussen naties ge\u00efnspireerd door chauvinisme of militarisme. Nationale symbolen en patriotische assertiviteit worden in sommige landen in diskrediet gebracht door hun historische band met eerdere oorlogen, vooral in Duitsland. De Britse pacifist Bertrand Russell bekritiseerde nationalisme omdat het de capaciteit van het individu om het buitenlands beleid van zijn of haar vaderland te beoordelen vermindert. Albert Einstein verklaarde dat \"nationalisme een kinderziekte is. Het is de mazelen van de mensheid\". Jiddu Krishnamurti verklaarde dat \"nationalisme slechts de verheerlijking van tribalisme is\".\nTranshumanisten hebben ook hun verzet tegen nationalisme geuit, in die mate dat sommige transhumanisten geloven dat nationale identiteiten volledig moeten worden opgelost. De invloedrijke transhumanist FM-2030 weigerde zich te identificeren met een nationaliteit en noemde zichzelf ' universeel'. Verder verklaarde Kate Levchuk in The Transhumanist Handbook dat een transhumanist \"niet gelooft in nationaliteit."}
{"id": "6541", "revid": "107", "url": "https://nl.wikipedia.org/wiki?curid=6541", "title": "Elytra", "text": ""}
{"id": "6542", "revid": "583675", "url": "https://nl.wikipedia.org/wiki?curid=6542", "title": "Dekschild", "text": " \nDe dekschilden of elytra zijn bij kevers de verdikte en verharde voorvleugels, die zijn veranderd tot schilden die de er onder liggende achtervleugels en het achterlichaam (abdomen) beschermen. \nZe worden (bij de meeste kevers) bij het vliegen opzij gevouwen en niet meer meebewogen. \nBij de kortschildkevers (Staphylinidae) zijn de elytra korter, waardoor deze kevers enigszins op oorwormen (orde Dermaptera) lijken. \nBij sommige kevers is de beschermende functie van de schilden zo belangrijk geworden dat ze in de middellijn met elkaar vergroeid zijn: deze kevers kunnen niet meer vliegen. \nBij kevers uit de rozenkevergroep blijven de dekschilden bij het vliegen meestal gesloten, de vleugels komen zijdelings onder de dekschilden uit. \nDe vorm, kleur, tekening en het oppervlak van de dekschilden zijn zeer belangrijke kenmerken bij het determineren van kevers.\nDe schilden van wantsen zijn deels verhard en hebben een membraanachtig vlies aan het einde. De voorvleugels van wantsen worden hierdoor hemi-elytra genoemd, wat \"half-bedekt\" betekent."}
{"id": "6543", "revid": "67914359", "url": "https://nl.wikipedia.org/wiki?curid=6543", "title": "BMX", "text": "BMX of fietscross (niet te verwarren met cyclocross) is een wielersport, extreme sport en een olympische sport sinds de Spelen van Peking in 2008. Het woord BMX komt van het Engelse \"Bicycle Motocross\" (de X staat dus voor \"cross)\".\nBMX ontstond eind jaren zestig aan de westkust van de Verenigde Staten. Het ontstond uit de motorcross, waarbij men met een motorfiets over zanderige en heuvelige terreinen reed. Fietscross, zoals de sport in Nederland genoemd wordt, is als georganiseerde sport ontstaan in het begin van de jaren tachtig. De sport heeft tot midden jaren tachtig een enorme groei doorgemaakt. Hierdoor waren er wereldwijd diverse BMX-teams actief, zoals Hutch, Redline en Mongoose.\nTegenwoordig bestaat de sport uit zes disciplines met drie verschillende typen fietsen.\nBMX-racen.\nBij het BMX-racen gaat het erom wie er het snelst het parcours aflegt. Een parcours bestaat uit een startheuvel met starthek, verschillende soorten obstakels waar men met bepaalde technieken zo snel mogelijk overheen dient te komen en een aantal kombochten. De gemiddelde lengte van een fietscrossbaan zal rond de 400 meter liggen. Per race doen er maximaal 8 BMX-ers mee. \nDe wedstrijden worden verreden in een knock-out stijl competitie, beginnend met manches, waarbij de eerste vier doorgaan en de andere vier rijders afvallen. De eerste vier rijders gaan door naar de achtste, kwart en halve finales. Hierbij gaan telkens de eerste vier rijders door. Uiteindelijk word de finale gereden door 8 rijders.\nFreestyle.\nFreestyle heeft nog een vijftal afsplitsingen: \"Dirt, Street, Park, Vert\" en \"Flatland\".\nAfsplitsingen.\nDirt.\nDirt wordt ook wel Trails genoemd. Dit is een reeks van jumps gemaakt met aarde of klei waar over gesprongen kan worden. De jumps kunnen tafels- (table) of jumps met een gap(gat) tussen een jump en een landing zijn. Hier gaat het niet om snelheid maar om de trucs en de flow.\nStreet.\nStunts uitvoeren op straat door te \"grinden\" (de fiets balanceren op een buis, randen van bankjes en dergelijke) of op allerlei obstakels te springen, bijvoorbeeld: ledges (richels), stairs (trappen) en banks (vluchtheuvels). De BMX wordt hierbij gebruikt als een stalen constructie om mee te stunten. Deze soort BMX is ge\u00efnspireerd door skateboarden. Veel freestyle motorcrossers kijken voor nieuwe tricks naar BMX street. Street lijkt qua tricks heel veel op park alleen de filosofie achter street is heel anders dan die van park. Bij street gebruik je de omgeving voor je tricks terwijl hij er helemaal niet voor bedoeld is. Dit geeft het vrije gevoel wat bmx rijders bij street hebben. Bij park zijn alle obstakels er juist voor gebouwd om stunts op te doen. Ook is er een verschil in geometrie (de hoeken en lengtes waarvan de buizen van een BMX-frame op elkaar gelast zijn) en parts, vergeleken met park.\nPark.\nStunts uitvoeren op een skatepark door te \"grinden\" (de fiets balanceren op een buis of een rand van een obstakel) of te springen over een funbox en andere obstakels zoals jumpramps (schans), miniramps (lijkt op een halfpipe maar dan zonder verticale stukken), banks en Quarter pipes. Veel freestyle motorcrossers kijken voor nieuwe tricks naar BMX park.\nVert.\nStunts uitvoeren in een halfpipe (\"halve pijp\" met uiteinden die loodrecht lopen). Een belangrijk aspect van vert is, dat het wordt uitgevoerd in een halfpipe waarvan de uiteinden precies loodrecht met de grond staan, recht omhoog. Een miniramp is een halfpipe waarvan de uiteinden net niet recht omhoog lopen. \nFlatland.\nBij deze discipline voert men ingewikkelde tricks uit op een verharde, vlakke ondergrond. Bij deze tricks wordt dus alleen gebruikgemaakt van de fiets en niet van schansen of andere obstakels. De tricks die bij flatland uitgevoerd worden verschillen nogal van de andere disciplines. Het zijn combinaties van verschillende posities en rotaties van het fiets of stuur die elkaar opvolgen, meestal alleen op het voor- of achterwiel rijdend. Het kan worden opgevat als een soort van breakdance op een BMX-fiets, met vaak de gratie en sierlijkheid die ook te zien is bij kunstrijden op de schaats. Het vereist veel training en concentratie om een goede flatlander te zijn. Een Flatland-BMX-fiets verschilt heel veel van een park of street-BMX, bij Flatland zijn o.a. de frames veel korter, de voorvorkhoek is steiler, de vork heeft een zero offset en het stuurblok een geringe offset.\nFietscross.\nEen wedstrijd op een gesloten parcours om het snelst de finish te halen. Dit parcours begint bij een starthek om vervolgens technisch over bulten en door bochten te gaan, om zo de finish te kunnen halen. Deze wedstrijd wordt verreden in drie manches (rondes) om genoeg punten te verzamelen om door te gaan naar de kwartfinale, halve finale en ten slotte de finale. In de finale rijden maximaal zes tot acht rijders. Deze discipline vereist vooral een combinatie van techniek en conditie.\nEr wordt met acht rijders (elektronisch) gestart met behulp van een hek vanaf een startheuvel. Vroeger viel het hek steeds op exact dezelfde wijze zodat de start tot op 320 milliseconden nauwkeurig getraind kan worden. Sinds enkele jaren is de zogenaamde 'random-gate' techniek in gebruik, waarbij het moment waarop het hek valt bij elke race weer anders is. De olympische BMX-baan in Peking is 370 meter lang (mannen) en 350 meter (vrouwen). Mannen en vrouwen rijden een verschillend parcours. Dit heeft onder andere te maken met de relatie tussen snelheid en afstand die men door de lucht af kan leggen. De minimale leeftijd voor een Olympische BMX-atleet is 19 jaar.\nEen race duurt tussen de 30 en 40 seconden, waarbij tijdens de rit obstakels moeten worden genomen. Dit kunnen sprongen van meer dan 10 meter zijn, korte opeenvolgende en onregelmatig aangelegde heuveltjes (rhythm sections) en kombochten.\nBMX-fietsen kenmerken zich door hun wielmaten: 20\" voor de standaard BMX-klasse, 24\" voor de cruiserklasse. Het materiaal op sportniveau is technisch hoogstaand en niet te vergelijken met de gemiddelde kinderfiets waar BMX op staat.\nEnkele prominente atleten uit de tegenwoordige wielersport zijn in de BMX begonnen. Bekende wielrenners als Cadel Evans, Robbie McEwen en Todd Wells hebben hun oorsprong in de BMX. Bas de Bever, Anneke Beerten, Elis Ligtlee en Robert de Wilde zijn Nederlandse voorbeelden van topsporters die in de BMX zijn gestart."}
{"id": "6544", "revid": "1325534", "url": "https://nl.wikipedia.org/wiki?curid=6544", "title": "Oppergod", "text": "De oppergod (ook Opperste God) is een godheid die in polythe\u00efstische godsdiensten het pantheon overheerst. Polythe\u00efsme (veelgodendom) staat tegenover monothe\u00efsme (het vereren van \u00e9\u00e9n god bij exclusiviteit). Men spreekt vaak ook van het opperwezen.\nDe oppergod heeft macht over de aan hem/haar in hi\u00ebrarchische volgorde ondergeschikte godheden, krachten en machten, die hem/haar ook helpen bij het uitoefenen van de macht, en die vaak als nauwe verwanten (of aspecten, zoals in het Hindoe\u00efsme) worden beschouwd. Uit de onderlinge machtsrelaties, interactiepatronen en 'taakverdelingen' ontwikkelt zich een tamelijk dicht netwerk dat vaak in de vorm van een stamboom wordt weergegeven, zoals dat bijvoorbeeld in de Griekse mythologie duidelijk het geval is.\nHi\u00ebrarchie\u00ebn.\nWaar een oppergod wordt erkend, gaat daarmee ook meestal een min of meer uitgesproken hi\u00ebrarchie van ondergeschikte goden en krachten of machten gepaard.\nVanwege die hi\u00ebrarchie staan er onder de oppergod een aantal hoofdgodheden. Dit zijn er soms drie. In de Germaanse mythologie zijn er dat twaalf of driemaal vier bijvoorbeeld. Die hebben elk als het ware een sector onder hun verantwoordelijkheid, waarin zij vrij hun invloed kunnen laten gelden. Op die manier wordt in feite de almacht van de oppergod verdeeld en in zekere zin ook getemperd of beperkt.&lt;br&gt;\nIn monothe\u00efstische religies wordt de voor hen enige \"God\" tegelijk ook als oppergod of eerder 'Opperwezen' gezien. Aan deze godheid zijn dan eveneens een aantal andere 'wezens' ondergeschikt, met hun eigen hi\u00ebrarchie, zoals engelenscharen, heiligen en demonen. Deze dragen dan niet de naam van godheden, maar zijn er qua functie in feite aan gelijkgesteld.\nHistorische dimensie.\nEr zit, op de macrotijdschaal gezien, ook een historische dimensie in de evolutie van het pantheon en van de opeenvolging van oppergoden en machtsposities van de mindere goden. Deze weerspiegelt eveneens de evolutie van de samenleving en is vaak het gevolg van min of meer plotse demografische wijzigingen, veroorzaakt door natuurrampen en oorlogen, maar ook door natuurlijke vermenging van volkeren en hun migratie. Men neemt geleidelijk andere gewoonten en visies op de werkelijkheid over van degenen die op het moment het meest succesvol zijn op gebied van handel, zeevaart, kunst en wetenschap enzovoort. Daarmee wordt dan meestal ook een nieuwe oppergod aangenomen, die de oude hetzij gaat overheersen zodat deze in positie verlaagt, hetzij geheel uitschakelen en laten verdwijnen. \nOpeenvolging van oppergoden in verschillende culturen.\nIn de Indiase mythologie was in voor-Vedische tijden Vishvarupa de oppergod en werd deze verdrongen door de Vedische Indra.&lt;br&gt;\nIn Mesopotami\u00eb werd de oude oppergod(in) Nina, Inanna, Anu, Antu opgevolgd door Tiamat en dan Marduk. En in het Oude Egypte werd in enkele millennia tijd Isis stilaan verdrongen door Osiris en daarna Re of Ra gevolgd door Aton.&lt;br&gt;\nBij de Inca's werd eveneens Inti door de Zon als levenscentrum en vruchtbare scheppingskracht vervangen.&lt;br&gt;\nIn de Griekse mythologie waren er achtereenvolgens Oeranos, Kronos en Zeus als oppergod. In de Romeinse mythologie waren dat Saturnus en dan Jupiter.&lt;br&gt;\nIn de Germaanse mythologie in de lijn van de Wanen waren het Nerthus, Freya en Freyr, en daarna Njord, in de mannelijke lijn waren er Bur, T\u00fdr opgevolgd door de Asen Odin en dan Thor."}
{"id": "6545", "revid": "6224", "url": "https://nl.wikipedia.org/wiki?curid=6545", "title": "Abdomen", "text": "Abdomen komt van het Latijnse woord voor buik.\nZie: "}
{"id": "6546", "revid": "231402", "url": "https://nl.wikipedia.org/wiki?curid=6546", "title": "Achterlijf (insect)", "text": "Het achterlijf van een insect, abdomen genaamd, bestaat in principe uit 11 segmenten, die vaak niet allemaal meer als zodanig herkenbaar zijn. De laatste segmenten zijn meestal gemodificeerd tot uitwendige geslachtsorganen zoals een legboor. De gonapofyse is een bijna altijd gepaard aanhangsel van het achterlijf van insecten. In het abdomen bevinden zich belangrijke organen, zoals het grootste deel van het spijsverteringskanaal, het hart, de buizen van Malpighi, de gonaden (geslachtsklieren) en trachee\u00ebn; organen die met de stofwisseling en de voortplanting te maken hebben."}
{"id": "6547", "revid": "51717", "url": "https://nl.wikipedia.org/wiki?curid=6547", "title": "Thorax", "text": ""}
{"id": "6548", "revid": "1078671", "url": "https://nl.wikipedia.org/wiki?curid=6548", "title": "Oeuvre", "text": "Het oeuvre van een kunstenaar is het geheel van al het werk dat hij gedurende zijn leven of loopbaan heeft voortgebracht. Het Franse woord \"\u0153uvre\" betekent \"werk\", in dit geval in de zin van \"de verzameling van werken\".\nNiet bij iedere schrijver, beeldend kunstenaar of componist kan van een \"oeuvre\" worden gesproken. Het begrip is pas van toepassing als de productie van de kunstenaar een zekere \"samenhang\" laat zien, die wellicht nog in het geheel niet compleet is, maar toch een bepaalde \"eenheid\", \"samenhang\", \"richting\" of \"lijn\" aangeeft, zodanig dat de kunstenaar op grond van dit samenhangend geheel kan worden gekarakteriseerd. Hij is bijvoorbeeld een schilder van dromerige landschappen; of zij heeft in haar romans vanuit verschillende optieken de problematiek van macht en machtsmisbruik aan de orde gesteld.\nEen beginnend kunstenaar heeft daardoor per definitie nog geen oeuvre opgebouwd: van een bouwwerk (in overdrachtelijke zin) is nog geen sprake. Het is ook mogelijk dat een kunstenaar die veel werken heeft gemaakt, toch geen oeuvre in de precieze zin van het woord heeft opgebouwd: dat is het geval als de samenhang ontbreekt.\nEen ander aan het Frans ontleend woord om de gezamenlijke creatieve productie aan te duiden, is repertoire: het geheel van door een uitvoerend kunstenaar vertoonde of ten gehore gebrachte werken. Zo kan men spreken van het repertoire van een toneelgezelschap, zanger of zangkoor.\nPrijzen.\nOp verschillende artistieke gebieden worden oeuvreprijzen uitgereikt. Er zijn bijvoorbeeld oeuvreprijzen voor schrijvers en voor acteurs. Zo'n prijs wordt dan uitgereikt voor het complete werk van de kunstenaar, niet voor een enkel kunstwerk. Voorbeelden zijn de Constantijn Huygens-prijs (literatuur) de Bert Haanstra Oeuvreprijs (film), Edisons Oeuvre Award (muziek) en Wilhelminaring (beeldhouwen)."}
{"id": "6549", "revid": "80021", "url": "https://nl.wikipedia.org/wiki?curid=6549", "title": "Borststuk", "text": "Het borststuk of thorax (Grieks: \u03b8\u03ce\u03c1\u03b1\u03be, \"th\u014drax\" = borst) van een insect bevindt zich tussen de kop en het achterlijf. Het bestaat uit drie segmenten en de bouw ervan hangt samen met de voortbeweging. Aan ieder segment zit links en rechts een poot; aan de laatste twee segmenten zit bij gevleugelde insecten links en rechts een vleugel. Vliegen en muggen (Diptera) hebben maar 1 paar vleugels aan het tweede segment; het tweede vleugelpaar is hier gemodificeerd tot halters (\"halteres\") en heeft een functie bij het evenwicht en de vluchtstabilisatie. \nEr zijn fossiele insecten gevonden die aan alle drie de thoracale segmenten een paar vleugels leken te hebben; bij moderne insecten komt dit niet voor. Om de voortbewegingsorganen te bedienen is de thorax verder meestal nagenoeg gevuld met spieren."}
{"id": "6550", "revid": "2045", "url": "https://nl.wikipedia.org/wiki?curid=6550", "title": "Diptera", "text": ""}
{"id": "6551", "revid": "780746", "url": "https://nl.wikipedia.org/wiki?curid=6551", "title": "Tweevleugeligen", "text": "De tweevleugeligen of Diptera zijn een orde van insecten waartoe alle vliegen (Brachycera) en muggen (Nematocera) behoren. De tweevleugeligen komen wereldwijd voor en worden vertegenwoordigd door honderdduizenden soorten, die in verschillende vormen voorkomen en een breed scala aan levenswijzen hebben. Bekende tweevleugeligen zijn de dazen, langpootmuggen en zweefvliegen.\nTweevleugeligen hebben altijd \u00e9\u00e9n paar functionele vleugels, dus twee vleugels in totaal. Alle andere orden van insecten, behalve de zeer kleine orde van de Strepsiptera, hebben geen of vier vleugels. Het achterste paar vleugels is bij de Diptera gemodificeerd tot halters: kleine, soms knotsvormig orgaantjes achter de voorvleugels die vooral bij de langpootmuggen goed zichtbaar zijn. Net als alle insecten hebben de tweevleugeligen aan het borstsegment drie paar poten. Vrijwel alle soorten kunnen zich behendig door de lucht voortbewegen: de vlucht kenmerkt zich door een opvallend snelle acceleratie en wendbaarheid.\nDe tweevleugeligen vormen een van de succesvolste orden van de insecten; het aantal beschreven soorten bedraagt ongeveer 160.000. In het Nederlands Soortenregister staan van de 18.000 inheemse Nederlandse insectensoorten, ruim 5.100 soorten als vliegen- en muggensoort geregistreerd, zodat ruim 28% van de Nederlandse insectensoorten tot de orde van de tweevleugeligen gerekend wordt. Vliegen en muggen zijn soms moeilijk uit elkaar te houden, omdat er mugachtige (fijngebouwde) vliegen zijn, evenals vliegachtige (zwaargebouwde) muggen.\nTweevleugeligen hebben een korte generatietijd: ze kunnen zich razendsnel voortplanten onder de juiste omstandigheden. Diptera hebben een volledige gedaanteverwisseling: de larve die uit het ei komt is vaak pootloos en wormachtig. Vliegenlarven worden maden genoemd.\nOnderverdeling.\nDe orde tweevleugeligen bestaat uit een groot aantal families. Hier volgen de bekendste families met soorten waarover veel Nederlandse publicaties en berichten zijn.\nMuggen (Nematocera)\nVliegen (Brachycera)\nOverzicht van groepen.\nBinnen de tweevleugeligen komen veel verschillende families en geslachten voor waarvan de vertegenwoordigers in de meeste gevallen algemeen voorkomen. Hieronder volgt een overzicht van de bekendste groepen met een korte beschrijving."}
{"id": "6552", "revid": "20573", "url": "https://nl.wikipedia.org/wiki?curid=6552", "title": "Sterkte-zwakteanalyse", "text": "De sterkte-zwakteanalyse is een bedrijfskundig model dat intern de sterktes en zwaktes en in de omgeving de kansen en bedreigingen analyseert; op basis hiervan wordt vervolgens de strategie bepaald. De term SWOT-analyse wordt ook vaak in het Nederlands gebruikt en bevat de vier elementen: Strengths, Weaknesses, Opportunities &amp; Threats. Ook de Engelse term dekt echter niet de gehele lading, aangezien het doel een strategie voor de toekomst is en niet alleen een analyse van de huidige stand van zaken. SWOT wordt ook wel uitgebreid tot SWOTI, waarbij de I staat voor Issues (\"Kwesties\"): de kwesties vormen een belangrijk onderdeel van het model, aangezien ze de verbinding zijn tussen de interne en externe analyse.\nDe sterkte-zwakteanalyse kan ook als middel dienen om beslissingen te nemen en om de positie, de koers en de strategie van een bedrijf tegen het licht te houden. Verder wordt de analyse gebruikt voor planning, marketing, beoordeling van de concurrentie, organisatieontwikkeling, productontwikkeling, onderzoek en teambuilding.\nDoor individuen wordt de sterkte-zwakteanalyse gebruikt als hulpmiddel om een beter beeld van zichzelf te krijgen, bijvoorbeeld ter voorbereiding op een sollicitatiegesprek of voor het opstellen van een persoonlijk ontwikkelingsplan (POP). Ook kan de analyse deel uitmaken van een ondernemingsplan.\nOorsprong en ontwikkeling van het model.\nDe ontwikkeling van de sterkte-zwakteanalyse is terug te voeren tot een planningstrend die zich vanaf halverwege de vorige eeuw in het Amerikaanse bedrijfsleven voordeed. De aanzet werd waarschijnlijk gegeven door het chemieconcern DuPont, dat in 1949 begon met het maken van strategische plannen voor de lange termijn. Het idee sloeg aan en binnen tien jaar had elk bedrijf uit de Fortune 500 een manager op het gebied van corporate planning, ook wel \"long range planning\" genoemd. Anders dan verwacht bleken de plannen echter zelden iets goeds op te leveren en kostten de bijbehorende activiteiten handenvol geld. Om erachter te komen waarom corporate planning niet werkte, ging in 1960 aan het Stanford Research Institute in de stad Menlo Park (Californi\u00eb) onder leiding van Robert F. Stewart een onderzoek van start. Dit project zou duren tot 1969. Het onderzoeksteam bestond verder uit Marion Dosher, Otis Benepe, Albert Humphrey en Birger Lie. Aan het onderzoek deden 1100 ondernemingen en organisaties mee. Ruim 5000 leidinggevenden vulden een enqu\u00eateformulier met 250 vragen in.\nEen van de conclusies van het onderzoek was dat de hoogste bestuurder van de onderneming eveneens de hoogste leidinggevende diende te zijn van het planningsproces en dat hij daarbij ondersteuning diende te krijgen van zijn directe ondergeschikten. Het onderzoek gaf namelijk aan dat het niet was gelukt veranderingen in de teams zelf door te voeren. Op basis van dit onderzoek werd een conceptmodel ontwikkeld met de naam SOFT:\nNa de vaststelling van SOFT werden eromheen planningscategorie\u00ebn gevonden die antwoorden moesten geven op vragen over: het product (wat verkopen we?), de distributie (hoe bereiken we ze?), de financi\u00ebn (tegen welke prijs, kosten en investeringen?), de afnemer (aan wie verkopen we?), het proces (hoe verkopen we?) en het management (hoe leiden we dit in goede banen?). De categorie\u00ebn in het model vertonen overeenkomsten met een van de versies van de marketingmix P's: Product, Plaats, Prijs, Promotie, Proces en Personeel.\nEr kwamen drie belangrijke adviezen uit het onderzoek naar voren:\nOpbouw.\nBij het opstellen van een sterkte-zwakteanalyse wordt een aantal stappen doorlopen, waarbij aan de hand van de sterktes, zwaktes, kansen en bedreigingen wordt gekeken naar de toekomst van de organisatie. De stappen zijn als volgt:\nInterne en externe analyse.\nDe sterke en zwakke punten maken deel uit van de interne analyse van de organisatie zelf. Of een element sterk of zwak is, ligt eraan hoe het punt zich verhoudt ten opzichte van de concurrentie.\nHet deel waarin de kansen en bedreigingen worden geanalyseerd, wordt de externe analyse genoemd. Of een element hier een kans of bedreiging is, hangt ervan af hoe het zich verhoudt ten opzichte van de klant of het marktsegment. Hierbij gaat het dus om de plaats van de organisatie in de markt, waarbij gedacht kan worden aan een analyse van de afnemers, concurrentie, distributiestructuur en overige omgevingsfactoren, zoals de arbeidsmarkt, opbouw van de bevolking (immigratie, vergrijzing, e.d.), overheid (belastingen, subsidies) en economische- en technologische factoren.\nMichael Porter ontwikkelde het vijfkrachtenmodel, een veelgebruikt model voor de externe analyse, waarbij hij na onderzoek tot de conclusie komt dat er vijf krachten bestaan die de rendabiliteit van een onderneming bepalen. Deze vijf krachten zijn:\nEen ander model dat voor de externe analyse wordt gebruikt, is de STEP-analyse, ook wel uitgebreid tot DESTEP-analyse wat een acroniem is voor: Demografische, Ecologische, Sociale, Technologische, Economische en Politieke factoren. Dit model wordt daarom ook weleens voorafgaand aan de uitwerking van de SWOT-analyse gebruikt. Wat voor de ene organisatie of manager als sterkte wordt beschouwd, kan door de andere als een zwakte worden gezien; wat door de ene als een bedreiging wordt gezien, is voor de andere weer een kans. De DESTEP-analyse wordt uitgevoerd op macroniveau terwijl het vijfkrachtenmodel van Porter op mesoniveau wordt uitgevoerd. De sterkte-zwakteanalyse wordt op microniveau binnen de organisatie toegepast.\nDe verantwoording voor het uitvoeren van de sterkte-zwakteanalyse van een bedrijf of bedrijfsonderdeel wordt vaak bij \u00e9\u00e9n individu of een tijdelijk team gelegd. Aangezien dit niet altijd tot de dagelijkse werkzaamheden behoort, bestaat het risico dat het individu of team pas voldoende ervaring opgedaan heeft wanneer het project is afgerond. Deze kennis- en ervaringsachterstand kan deels worden opgevangen met een lijst van de sterktes, zwaktes, kansen en bedreigingen die al eerder in andere organisaties zijn ge\u00efnventariseerd.\nVoorbeeld.\nEen voorbeeld is de volgende inventarisatielijst:\nConfrontatiematrix.\nNadat brainstormsessies, vragenrondes en andere inventarisaties zijn afgerond zijn er vaak grote lijsten met elementen gevormd. Uit een onderzoek naar sterkte-zwakteanalyses die bij twintig productiebedrijven in het Verenigd Koninkrijk is uitgevoerd blijkt dat de gemiddelde SWOT-analyse veertig elementen oplevert. Een dergelijk aantal elementen wordt door een aantal organisatieadviseurs als te veel beschouwd. Volgens het Marketing Planning Centre Nederland zijn er bij de ideale SWOT-analyse van alle sterktes, zwaktes, kansen en bedreigingen uiteindelijk drie tot vijf elementen overgebleven voor de confrontatiematrix. Zonder een schifting is er namelijk de kans dat het overzicht verloren gaat en er geen verbanden worden herkend. De criteria om dit selectieproces te doorlopen gaan uit van het onderscheid met de concurrentie en de relevantie voor de klant of het klantsegment. Bijvoorbeeld worden er vragen gesteld als: \"waarin blinkt de organisatie echt uit?\" of \"welke bedreigingen zijn echt relevant voor ons product / onze dienst?\" De volgende grafiek geeft weer hoe de verschillende elementen worden geselecteerd:\nNadat de schifting is gemaakt, zijn er in het voorbeeld verderop in dit artikel de volgende twaalf elementen overgebleven:\nIn de verdere totstandkoming van de confrontatiematrix staan deze twaalf elementen tegenover elkaar in de volgende wisselwerking:\nBij een confrontatiematrix waarbij per dimensie van de SWOT drie elementen overblijven, zijn uiteindelijk 36 combinaties te maken: vier maal drie maal drie. Daarna volgt er een keuze uit de belangrijkste combinaties, \"kwesties\" (of \"issues\") genoemd in het model.\nVaststelling van de kwesties (issues).\nIn een veel gebruikte methode om tot de belangrijkste kwesties te komen, wordt door de betrokken SWOT-teamleden de waardes 1, 3 of 5 aan naar hun overtuiging belanghebbende kwesties toegekend. Hierdoor is de kans groter dat er kwesties worden vastgesteld die organisatiebreed gedragen worden. De kwesties worden gerangschikt op basis van de totaaltelling van alle toegekende punten. Het onderstaande schema geeft een fictief voorbeeld van de waardetoekenning van \u00e9\u00e9n betrokkene.\nIn een optimale situatie worden de verschillende elementen aangeleverd door een team dat een goede afspiegeling van de organisatie is. Met het betrekken van deze medewerkers uit de verschillende hi\u00ebrarchische lagen, maar ook uit de verschillende disciplines van de organisatie, ontstaat een zo groot mogelijke lijst met elementen. Daarna valt de strategiebepaling in principe toe aan de directie of het managementteam. Platte organisaties kennen voornamelijk functies waarbij zowel operationele, tactische als strategische taken verenigd zijn, waardoor vaak niet het managementteam alleen, maar ook andere werknemers aan de strategiebepaling meewerken.\nBij de keuze van de kwesties spreekt men telkens slechts \u00e9\u00e9n sterkte of zwakte aan ten opzichte van een kans of bedreiging. Dit heeft als voordeel dat het model eenvoudig blijft. Meestal worden combinaties van meer dan \u00e9\u00e9n sterkte of zwakte met een enkele kans of bedreiging in dit stadium gesplitst in twee afzonderlijke kwesties. Pas nadat de strategievragen gesteld zijn, komen de verschillende gebundelde sterktes en/of zwaktes in een allesomvattende organisatiestrategie terecht.\nStrategievragen.\nDe volgende stap in het proces is de omzetting van de belangrijkste kwesties naar strategische vragen. De antwoorden op deze vragen vormen de basis waarop de te volgen strategie bepaald wordt. Bij de formulering van de haalbare strategiedoelstellingen wordt bijvoorbeeld rekening gehouden met het SMART-principe. In de praktijk komt het erop neer, dat de matrix vier mogelijke strategie\u00ebn geeft: offensief, defensief, schoon schip en overleven:\nHet nu volgende voorbeeld heeft de gegevens uit de tabel \"kwesties wegen\" (op een na laatste, bovenstaande tabel) als basis. Gesteld dat het hier een eindtelling weergeeft, dan komen uit de herformulering van de zes belangrijkste kwesties de volgende strategievragen tot stand:\nRichtlijnen voor een grotere effectiviteit.\nOndanks dat de sterkte-zwakteanalyse op zichzelf een eenvoudige wijze biedt om strategisch plannen op te stellen, gaat het doorlopen van de stappen in de praktijk nogal eens mis. Mandour e.a. (2005) beschrijven een zevental pijlers onder een effectieve sterkte-zwakteanalyse. Het betreft hier de:\nInterne factoren en omgevingsfactoren.\nEen veelvoorkomende fout is dat de interne factoren en omgevingsfactoren door elkaar gehaald worden. De sterke en zwakke punten zijn interne factoren en zijn daarom altijd van toepassing op de organisatie of het product zelf. Het onderscheid tussen een interne of externe factoren wordt bepaald door de mogelijkheid van het management en de medewerkers om ze te be\u00efnvloeden. Wanneer zij deze mogelijkheid hebben, betreft het een interne factor. Hierdoor is \"concurrentie\" nooit een zwakte (intern), maar een bedreiging (extern) van de organisatie of in sommige gevallen een kans. Kwaliteit daarentegen is een interne factor en een goede kwaliteit is daarom een sterkte van een product en niet een kans (extern).\nGegevens uit de interne en externe analyse.\nDe sterktes en zwaktes komen naar voren uit een zorgvuldige interne analyse (organisatie, marketing, logistiek en financieel) en externe analyse (afnemers, concurrentie, distributie en bedrijfstak). In de praktijk is dit echter niet altijd het geval, omdat er geen uitgebreide analyse van de organisatie of het product aan vooraf is gegaan. Wanneer hier onvoldoende aandacht aan geschonken is, mist het uiteindelijke strategische plan het fundament en is er weinig resultaat van het plan te verwachten.\nVerschillende competenties uit de organisatie.\nBinnen een organisatie werken medewerkers op een verschillend niveau en vanuit verschillende competenties naar een gezamenlijke organisatiedoelstelling. Allen hebben een verschillende kijk op de verschillende facetten binnen het bedrijf en de omgevingsfactoren erbuiten. Ook hebben managers vaak hun eigen stokpaardjes en leven er binnen elke afdeling zaken die naar hun overtuiging onderbelicht worden. Bij een goed uitgevoerde sterkte-zwakteanalyse is hier rekening mee gehouden en zijn er zo veel mogelijk \"bloedgroepen\" bij het proces betrokken. Hierdoor ontstaat er een evenwichtige interne en externe analyse. Er wordt ook wel gesproken van een zogenaamd SWOT-team; deze kan bijvoorbeeld bestaan uit een verkoper, een accountant, een manager, een ingenieur, een fabrieksarbeider en een ombudsman.\nBeleidsvoornemens vertroebelen een zuivere analyse.\nBeleidsvoornemens worden nogal eens vermengd met de verschillende elementen van de sterkte-zwakteanalyse. Enerzijds vertroebelen ze hiermee echter een zuivere analyse, waardoor andere elementen onderbelicht raken. Ook worden zwaktes nogal eens als kans neergezet, zoals wanneer een slechte kwaliteit wordt opgevat als een kans om het te verbeteren. In de matrix behoort dit echter bij zwakte te staan, omdat het ombuigen naar kansen pas plaatsvindt in de confrontatiematrix.\nWaardeoordelen bemoeilijken de formulering van de kwesties.\nIn een goede sterkte-zwakteanalyse zijn er geen waardeoordelen toegekend aan de verschillende elementen in de matrix, omdat ze in latere instantie de formulering van de kwesties bemoeilijken. Voorbeelden van waardeoordelen zijn: goed, beter, mooi, knaller, smakelijk, fantastisch, slecht, weinig, laag, fel, et cetera. Wanneer de kwaliteit immers een sterkte is, dan is het duidelijk dat zij goed of hoogwaardig is.\nFormulering in specifieke termen.\nMet name externe factoren worden nogal eens verwoord in algemene termen. Als er bijvoorbeeld in een ondernemingsplan van een tandarts staat: \"de zorgmarkt trekt aan\", dan is dit te algemeen. Het aantrekken van de zorgmarkt hoeft namelijk niet te betekenen dat alle deelgebieden ook in de groei meedelen. Daarentegen zou \"de markt van gebitsprotheses is de afgelopen drie jaar jaarlijks gestegen met 2,5%\" een goed gespecificeerde kans beschrijven. Ook een bedreiging als \"toenemende Europese regelgeving\" is te algemeen. Belangrijk is te specificeren welke regelgeving specifiek van invloed is op de organisatie. De elementen worden specifieker wanneer er gebruikgemaakt is van communicatiemodellen zoals het metamodel. Het risico van een zo concreet mogelijke formulering is wel dat er vaak lange zinnen ontstaan. Hier is enige behendigheid bij nodig, om de zinnen zo kort mogelijk te houden. Het grootste risico van onduidelijk of te algemeen gespecificeerde elementen bestaat eruit dat ook de conclusies onduidelijk of te algemeen worden. Met een Engelse term wordt dit wel \"garbage in\", \"garbage out\" genoemd.\nOnbelichte sterktes en kansen.\n\"Negatief nieuws reist negenmaal sneller dan positief nieuws\" is een uitspraak die verwijst naar het gegeven dat negatieve dingen vaker onthouden en doorverteld worden dan positieve dingen. Ook bij het opstellen van een sterkte-zwakteanalyse weten mensen vaak vele zwaktes en bedreigingen te noemen en blijft de lijst met sterktes en kansen relatief beperkt. In een goed functionerend SWOT-team is hier rekening mee gehouden. Dit kan betekenen dat er juist langer stilgestaan moet worden bij successen en kansen, of dat er meer aandacht uitgaat naar kleine successen die nog kunnen groeien.\nToepassingsgebieden.\nDe sterkte-zwakteanalyse wordt tegenwoordig ook op een breder terrein toegepast, zoals op momenten wanneer er sprake is van het nemen van beslissingen en er een gewenste eindsituatie is geformuleerd. Voorbeelden hiervan zijn: de positiebepaling van een onderneming; levensvatbaarheid van een onderneming; logistiek en sales; product- of merkmarketing; zakelijke idee\u00ebn; betreden van een nieuwe markt; lancering van een nieuw product; acquisitie; potenti\u00eble samenwerking; verandering van leverancier; outsourcing van een activiteiten, diensten of personeel; investeringsbeslissingen; preventief crisismanagement; enz.\nDe sterkte-zwakteanalyse is tegenwoordig ook een populair middel voor het in kaart brengen van de \"situatie\" van een organisatie. Hierbij wordt de analyse toegepast bij strategisch management en wordt het gebruikt om beleidsopties te ontwikkelen. Volgens een van de ontwikkelaars, Humphrey, zou een sterkte-zwakteanalyse in isolatie echter een onzinnige exercitie zijn, wanneer er vooraf geen probleemgebieden worden gedefinieerd.\nPersoonlijke sterkte-zwakteanalyse.\nDe sterkte-zwakteanalyse wordt tegenwoordig niet alleen ingezet voor bedrijven. Een populaire toepassing van de sterkte-zwakteanalyse is het gebruik ter vergroting van het persoonlijke zelfbeeld, bijvoorbeeld ter voorbereiding op een sollicitatiegesprek, maar ook voor het opstellen van een persoonlijk ontwikkelingsplan (POP).\nBij het maken van een persoonlijke sterkte-zwakteanalyse kijkt men eerst naar buiten. Voor veel mensen is dit op zich al een leerproces. Om de eigen sterktes en zwaktes te leren kennen, worden bijvoorbeeld vragen gesteld, zoals:\nVoor een sollicitant liggen sterke en zwakke punten bijvoorbeeld op gebieden als een eigen persoonlijkheid, professionele eigenschappen, besluitvaardigheid, aan het werk zijn met dingen die passend of leuk zijn, sollicitatievaardigheden, opleiding, werkervaring, bewezen resultaten, referentiebrieven, specialistische vakkennis en professionele vaardigheden zoals communicatieve, sociale, commerci\u00eble of managementvaardigheden.\nVoorbeelden van vragen waarmee kansen en bedreigingen verhelderd worden, zijn:\nCarri\u00e8rekansen of -bedreigingen op de arbeidsmarkt zijn dan bijvoorbeeld: de economische verwachting, een reorganisatie, outsourcing, fusie, overname, verplaatsing van taken naar lagelonenlanden, sociaal netwerk of mate van aanbod binnen een bepaalde beroepsgroep. Andere mogelijke kansen zijn bijvoorbeeld de aanwezigheid van een bepaalde combinatie van kennis en vaardigheden, dat de vacature op het lijf geschreven is of omdat een collega vertrekt. Andere bedreigingen zijn bijvoorbeeld de komst van getalenteerde collega\u2019s, problemen met de gezondheid of veroudering van kennis en ervaring.\nNet als bij het opstellen van de confrontatiematrix voor een organisatie, moeten ook de elementen van een persoonlijke analyse zo concreet mogelijk verwoord worden. Dit gebeurt bijvoorbeeld door het beantwoorden van: wat is het precies waarin zich dat uit? In plaats van \"ik ben een harde werker\", zegt de zin \"ik zet ook door als het me even tegen zit\" meer voor een potenti\u00eble werkgever. De uiteindelijke selectie van die sterktes, zwaktes, kansen en bedreigingen is ook hier weer onderscheidend ten opzichte van de concurrentie, ofwel van andere gegadigden voor betreffende functie. In plaats van de relevantie voor de klant of marktsegment, wordt er in dit geval gekeken naar de relevantie voor de potenti\u00eble werkgever. In een persoonlijk ontwikkelingsplan kan de klantrol verschillend worden vertaald, zoals voor de persoon voor wie de sterkte-zwakteanalyse geldt zelf, voor mensen in zijn/haar directe omgeving of voor klanten in de professionele omgeving.\nKanttekeningen.\nKritiek die er op deze analyse gegeven wordt, is dat het een weinig theoretische karakter heeft: de analyse is vrij impressionistisch en niet systematisch gestuurd vanuit een bepaalde benadering, zoals dit bijvoorbeeld wel het geval is in de marketing of de industri\u00eble organisatietheorie. Een belangrijk strateeg in die richting is Michael Porter. In de praktijk wordt het dan ook niet zozeer als theorie maar meer als hulpmiddel gebruikt bij het in kaart brengen van een aantal factoren die invloed hebben op onder meer de bedrijfsvoering.\nDe sterkte-zwakteanalyse is een beschrijvend model dat geen acties voorschrijft. \nNadelen van een sterkte-zwakteanalyse worden bijvoorbeeld omgebogen, wanneer men zich niet te veel laat leiden door heersende overtuigingen en waarden binnen de organisatie en erdoorheen gebroken wordt. Dit proces wordt bijvoorbeeld ondersteund, wanneer vreemde ogen meekijken, van een andere afdeling, vestiging, bevriend bedrijf of uit de markt."}
{"id": "6553", "revid": "62037", "url": "https://nl.wikipedia.org/wiki?curid=6553", "title": "Water", "text": "Water (H2O; aqua of aq.; zelden \"diwaterstofoxide\" of \"oxidaan\") is de chemische verbinding van twee waterstofatomen en een zuurstofatoom. Water komt in de natuur voor in de drie verschillende hoofdfasen: als vloeistof, als vaste stof en als gas. Bij kamertemperatuur is water een vloeistof zonder specifieke kleur en geur. Al het leven op aarde bestaat grotendeels uit en is afhankelijk van water. Water bedekt 71% van het aardoppervlak.\nOorsprong van water op Aarde.\nNaar de huidige stand van de wetenschap stamt het water op aarde uit de volgende bronnen:\nFysische eigenschappen.\nAggregatietoestanden.\nWater kan in drie hoofdfasen of aggregatietoestanden bestaan: vast (ijs), vloeibaar (water) en gasvormig (waterdamp). De temperatuurschaal van Celsius is gebaseerd op de overgang tussen deze toestanden: bij 0\u00a0\u00b0C smelt ijs en bij 100\u00a0\u00b0C kookt water (bij standaarddruk). Water kan zowel vanuit vaste stof als vloeistof verdampen. Verdampen vanuit ijs heet sublimeren. Omgekeerd kan waterdamp overgaan in de vloeibare toestand, dit noemt men condenseren, en overgaan in de vaste toestand, dit noemt men rijpen.\n&lt;br&gt;Het smelt- en kookpunt zijn afhankelijk van de druk: het smeltpunt ligt lager bij hogere druk en het kookpunt ligt lager bij lagere druk. Dat het kookpunt bij lagere druk lager ligt betekent dat aardappelen niet gaar worden als ze op de top van de Mount Everest worden gekookt.&lt;br&gt;De vaste toestand van water kent ten minste elf verschillende ijsfasen, optredend bij verschillende drukken en temperaturen en elk met hun eigen kristalstructuur.&lt;br&gt;\nEr is ook een toestand waarbij ijs, vloeibaar water en waterdamp tegelijk voorkomen. Die toestand heet tripelpunt en treedt op bij 0,01\u00a0\u00b0C en 0,6\u00a0kPa.&lt;br&gt;\nBij normale atmosferische druk kan ook \"onderkoeld water\" en \"oververhit water\" voorkomen. Dat is water dat kouder dan 0\u00a0\u00b0C of warmer dan 100\u00a0\u00b0C maar vloeibaar is. Dit komt onder andere voor als water verhit wordt in een zeer schoon en effen vat, bijvoorbeeld in een bekerglas. Bij de geringste fysische verstoring begint het water bijna explosief te koken. Dit verschijnsel wordt kookvertraging genoemd.\nOnderkoeld water kan plotseling overgaan in de vaste toestand door bijvoorbeeld een trilling. Er wordt dan zeer snel ijs gevormd.\nIn ijs zijn de waterstofbruggen verantwoordelijk voor het feit dat ijs van 0\u00a0\u00b0C een kleinere dichtheid heeft dan water van 0\u00b0C. De waterstofbrug O\u00b7\u00b7\u00b7H\u2014O is namelijk lineair. Dit feit en de veronderstelde sp3-hybridisatie bij het O atoom (tetra\u00ebdrische ladingswolken) heeft tot gevolg dat ijs een met diamant vergelijkbare tetra\u00ebdrische kristalstructuur heeft, met tussen de watermoleculen relatief veel lege ruimte. Bij het smelten van ijs stort deze structuur gedeeltelijk in en komen de watermoleculen gemiddeld dichter op elkaar te zitten.\nWaterstofbruggen.\nEen waterstofbrug is een speciale binding tussen vooral waterstof-atomen die aan zuurstof gebonden zijn. Het optreden van waterstofbruggen heeft effect op de #soortelijke warmte, het smelt- en kookpunt en de #dichtheid van water.\nDichtheid.\nBij standaard atmosferische druk heeft water zijn grootste dichtheid (999,972 kg/m\u00b3) bij een temperatuur van circa 3,984\u00a0\u00b0C boven het smeltpunt. Waterstofbruggen vormen een raster van rechte verbindingen tussen de watermoleculen. In ijs is dit raster geheel aanwezig, maar tijdens het smelten stort het gedeeltelijk in, waardoor de moleculen dichter bij elkaar kunnen komen. Vloeibaar water heeft daardoor een hogere dichtheid dan ijs. Water heeft daarmee de uitzonderlijke eigenschap dat de vaste stof minder dicht is dan de vloeistof en dus op de vloeistof kan drijven. Ook na het smelten gaat het verbreken van de bruggen verder, en het effect daarvan is zelfs groter dan de extra ruimte die door de warmtebeweging voor moleculen nodig is. Pas boven de ongeveer 4\u00a0\u00b0C gaat water uitzetten. Kouder water zet bij verder afkoelen uit, warmer water bij verwarmen. Bij afkoelen door koude lucht boven het water zal eerst de hele hoeveelheid water in temperatuur dalen naar 4\u00a0\u00b0C, want het koudere water heeft een grotere dichtheid en zakt steeds naar de bodem. Warmer water neemt zijn plaats aan het oppervlak in. Is al het water afgekoeld tot 4\u00a0\u00b0C dan blijft het koudere, uitgezette, water juist op dat van 4\u00a0\u00b0C drijven en koelt verder af en bevriest uiteindelijk. Daardoor bevriest een watermassa in de natuur van boven naar beneden. Het ijs isoleert daarbij het vloeibare water eronder. Dit effect speelt een grote rol bij het leven in sloot en plas. Mogelijk heeft deze eigenschap ook een grote rol gespeeld bij het ontstaan van leven op aarde, immers zowel diep onder extreem dikke ijslagen als diep onder warm oppervlaktewater kan zich vloeibaar water met een stabiele temperatuur van 4\u00a0\u00b0C bevinden.\nSoortelijke warmte.\nWater heeft een buitengewoon grote soortelijke warmte; voor water in vloeibare vorm is dit 4186 joule per kilogram per kelvin. Dat wil zeggen dat er 4186 joule nodig is om een liter water een graad in temperatuur te doen stijgen. Hierdoor hebben systemen die veel water bevatten, zoals levende wezens, maar ook de aarde als geheel een relatief stabiele temperatuur. De matigende invloed van water op het klimaat is het sterkst in gebieden met een zeeklimaat.\nSmeltpunt en kookpunt.\nIn vergelijking met de andere &lt;chem&gt;H2E&lt;/chem&gt;-verbindingen (E = zwavel, seleen, telluur en polonium) uit de zuurstofgroep van het periodiek systeem heeft water zowel een ongewoon hoog smeltpunt als kookpunt. In de grafiek hiernaast, waarin de smelt- (blauw) en kookpunten (rood) van de serie verbindingen zijn uitgezet tegen het periodenummer van het centrale element. De in de zelfde kleuren aangegeven trendlijnen hebben op de plek waar water verwacht wordt een waarde van -101\u00a0\u00b0C voor het smeltpunt en -99\u00a0\u00b0C voor het kookpunt.\nAbsorptie en verstrooiing.\nSchoon, vloeibaar water krijgt een blauwe kleur als gevolg van verschillen in absorptie en verstrooiing van blauw en rood licht: water absorbeert rood licht 100 maal meer dan blauw licht en verstrooit blauw licht 5 maal meer dan rood licht. De kleur wordt echter pas duidelijk zichtbaar als het water meer dan een paar decimeter diep is.\nKringloop.\nOp aarde bestaat er een waterkringloop waarbij zeewater verdampt, in de atmosfeer condenseert en als neerslag weer terugvalt, waarna rivieren en grondwater het weer terugvoeren naar de zee. Zeewater wordt ook wel zout water genoemd omdat er vele zouten in opgelost zijn. Bij het verdampen van zeewater blijven de zouten achter in zee, waardoor neerslag geen zout bevat, dit noemt men zoet water. De overgang tussen zoet water en zout water, de \"tijnaad\", is niet altijd even duidelijk (bijvoorbeeld in rivieren met getijden), deze mengeling van zoet en zout water noemt men brak water.\nOp de aarde komt ongeveer 1.400.000.000\u00a0km\u00b3 water voor. Hiervan bevindt 97% zich als zout water in oceanen en zee\u00ebn. De rest is onderverdeeld in zoet en zout grondwater (23.300.000\u00a0km\u00b3), ijs (24.000.000\u00a0km\u00b3), oppervlaktewater (meren en rivieren, 190.000\u00a0km\u00b3) en waterdamp in de atmosfeer (14.000\u00a0km\u00b3). De verhoudingen vari\u00ebren enigszins door verschillende factoren, waaronder het klimaat.\nWater in de chemie.\nEen watermolecuul is een chemische verbinding van twee waterstofatomen en een zuurstofatoom. De molecuulformule is H2O. Een zelden gebruikte, maar systematische chemische naam voor water is \"oxidaan\". Bij die benaming ligt de nadruk op water als hydride van zuurstof.\nChemische eigenschappen.\nHet watermolecuul is een elektrische dipool.&lt;br&gt;De binding tussen zuurstof en waterstof is polair-covalent waardoor een klein ladingsverschil ontstaat binnen die verbinding. Door de opbouw van het watermolecuul, H-O-H, waarbij de atomen niet in een lijn liggen maar onder een hoek heeft het watermolecuul een positieve en een negatieve kant.&lt;br&gt;Door hun polariteit trekken watermoleculen elkaar sterk aan, wat het relatief hoge smeltpunt, hoge kookpunt en de hoge smeltwarmte en verdampingswarmte verklaart. De polariteit van water en de relatief grote molecuulmassa verklaren waarom zouten (ionen) en polaire stoffen (zoals suiker) zo goed in water oplossen. De polaire watermoleculen hechten zich gemakkelijk aan de sterk geladen ionen waardoor deze uit hun kristalrooster getrokken kunnen worden. Ook polaire stoffen als aceton en ethanol mengen gemakkelijk in water, in alle verhoudingen.\nWatermoleculen kunnen opsplitsen in een (zuur) H3O+-ion en een (base) OH\u2212-ion. Deze reactie wordt de autoprotolyse van water genoemd:\nIn zuiver water bij een temperatuur van 298\u00a0K zijn de concentraties van beide ionen 10\u22127\u00a0mol/l. De pH van het water is dan 7 (\u2212log10\u22127=7). De pH-neutraliteit wordt dus veroorzaakt door het feit dat beide ionen in gelijke concentraties aanwezig zijn.\nWater is dus een amfolyt, wat wil zeggen dat de stof zowel zuur, als basisch kan reageren. Voegen we een zuur aan het water toe, dat een zwakkere base is dan het water zelf, dan neemt een watermolecuul een proton op en vormt het hydronium-ion (H3O+), het water reageert nu basisch met het zuur. Is er een sterkere base dan het water zelf aanwezig dan vormt er een basisch deeltje: het hydroxide-ion (OH\u2212), het water reageert als zuur met de base.\nWater kan onedele metalen oxideren onder vorming van waterstofgas. Bij zeer onedele metalen zoals natrium en kalium verloopt die reactie snel (met vuurverschijnselen), bij minder onedele metalen zoals ijzer verloopt de oxidatiereactie veel langzamer en gelijkmatiger. Een goed voorbeeld van een explosieve reactie tussen een metaal en water is die van natrium en water, waarbij naast natriumhydroxide en waterstofgas ook nog een grote hoeveelheid energie gevormd wordt:\nWater in de levende natuur.\nElk organisme bestaat voor meer dan de helft uit water: planten voor ongeveer tachtig, dieren inclusief mensen bestaan voor ongeveer zestig procent uit water, afhankelijk van leeftijd en geslacht.\nDit water bevindt zich bij meercellige organismen voor twee derde in de cellen (intracellulaire vloeistof), en een derde erbuiten (extracellulaire vloeistof). Het water buiten de cellen kan verder worden onderverdeeld in intercellulaire- of weefselvloeistof, en intra-vasculaire ('binnen de bloedvaten') vloeistof of bloedplasma, het vloeibare gedeelte van bloed. Organismen verliezen water door verdamping en uitscheiding. Om dit verlies aan water te compenseren, moeten organismen water opnemen.\nLandplanten en dieren passen zich aan aan droge omstandigheden, bijvoorbeeld door respectievelijk bladverlies en zomerslaap in het droge seizoen. In extremere omstandigheden, zoals woestijnen waar het jaren niet kan regenen, kunnen sommige soorten landplanten en ongewervelde dieren tot tientallen jaren overleven, door via \"anhydrobiose\" hun stofwisseling volledig stil te leggen. Ook veel plantenzaden kunnen jaren in de woestijnbodem overleven, om bij plotseling optredende neerslag massaal, en in korte tijd (binnen enkele dagen), tot achtereenvolgens ontkieming, groei en bloei te komen, de zogenaamde 'desert bloom' (woestijnbloei).\nWater en humanitaire ontwikkeling.\nWater, en met name goed drinkwater is erg belangrijk voor de mens. Het speelt dan ook een belangrijke rol in de ontwikkeling van de derde wereld. Meestal wordt onderwijs als belangrijkste factor gezien, maar water is een niet te verwaarlozen middel om bij te dragen aan het succes van dit onderwijs. Zowel de medische gevolgen als de hygi\u00ebnische aspecten van een watertekort, met daarbij ook de tijd die het kost om water bij een ver gelegen pomp te halen, verminderen de tijd die leraren en leerlingen aan school kunnen besteden.\nEr kan een waterconflict ontstaan als er niet voldoende schoon water voorhanden is in een gebied of land. Waterschaarste heeft niet alleen betrekking op drinkwater, maar ook op water dat gebruikt kan worden voor de landbouw, industrie, transport (bijvoorbeeld de Suezcrisis) en ontspanning. Er zijn regio's in de wereld waar water een schaars goed is door klimatologische omstandigheden of infrastructurele problemen of ontbossing. Dit betreft bijvoorbeeld het Midden-Oosten, het oostelijke deel van de Verenigde Staten van Amerika en de Sahara maar ook landen in de Tropen.\nAnno 2010 heeft 89% van de mensen toegang tot schoon water.\nOngeveer een tiende van de wereldbevolking heeft nog geen directe toegang tot schoon drinkwater. Daarbij hebben 2,4 miljard mensen onvoldoende hygi\u00ebne als gevolg van watergebrek. Per dag sterven wereldwijd 6000 mensen door gebrek aan water.\nEr is aangetoond dat water een positief effect op het onderwijs in arme landen heeft. Een studie van de Wereldbank wees uit dat een school in Tanzania, toen er een waterpomp op een kwartier lopen in plaats van een uur kwam, een 12% hogere opkomst gerealiseerd kreeg. Toen de haaltijd van water op een plek in Bangladesh werd verkort, leverde dit een 15% hogere opkomst op. In Nederland is water een van vier prioritaire thema\u2019s van het Nederlandse ontwikkelingsbeleid.\nSymbolische betekenis.\nWater wordt vanuit de klassieke oudheid beschouwd als een van de natuurelementen naast aarde, vuur en lucht.\nIn het christendom en het jodendom neemt water een bijzondere plaats in. De beschavingen in het oude Egypte en het koninkrijk Isra\u00ebl lagen in die tijden in of langs droge, woestijnachtige gebieden. Zonder water was men daar gedoemd te sterven. De enkele keren dat het regende was het vaak een dusdanige hoeveelheid dat er nietsontziende modderstromen en overstromingen ontstonden.\nIn veel religies staat water symbool voor een reinigend middel.\nIn de oorspronkelijk Hebreeuwse tekst van \"Genesis\" wordt de hemel aangeduid met een dualis dat \"water(en)\" betekent. God scheidt de hemelse wateren van de aardse wateren, de zee\u00ebn.\nRooms-katholieken kennen het wijwater. Dit water is gezegend door een bevoegde priester en kan in de kerk gebruikt worden of meegenomen naar huis voor gebruik. Men doopt dan de vingers in een gevuld wijwaterbakje en maakt een kruisteken. Volksgeloof wil dat het sprenkelen van zulk water op de vloer hen die in het vagevuur vertoeven, ten goede zou komen."}
{"id": "6554", "revid": "247399", "url": "https://nl.wikipedia.org/wiki?curid=6554", "title": "Klavecimbel", "text": "Het klavecimbel (eveneens correct, maar niet gangbaar onder vakmensen: \"de\" klavecimbel) is een snaarinstrument dat met toetsen bespeeld wordt. De snaren van een klavecimbel worden getokkeld, in tegenstelling tot het klavechord en de piano, waarbij de snaren aangeslagen worden. Het geluid van een klavecimbel lijkt wat op dat van een luit, maar dan luider. Iemand die een klavecimbel bespeelt, wordt een klavecinist of klavecimbelspeler genoemd.\nHet virginaal en het spinet zijn de vroegste en eenvoudigste vormen van het klavecimbel. V\u00f3\u00f3r het ontstaan van de piano was het met het pijporgel het belangrijkste toetsinstrument. \nIn het verleden werd klavecimbel ook vaak clavecimbel of clavecymbel gespeld, maar de Woordenlijst van 1954 verkoos klavecimbel.\nGeluid.\nIn tegenstelling tot de piano, waar bij het indrukken van een toets een hamertje tegen de snaar slaat, wordt bij een klavecimbel de snaar getokkeld door middel van een pennetje, vergelijkbaar met het plectrum. Oorspronkelijk werden voor deze pennetjes ganzenpennen gebruikt. De toetsen brengen de beweging van de vingers omlaag over op een beweging omhoog van de zogeheten \"springers\", houten latjes waarin in de bovenzijde (zie tekening) een scharnierende tong (3, roze) is bevestigd. De tong kan alleen 'achterover' draaien. Aan deze tong is het pennetje (plectrum, 4, grijs)) bevestigd. Bij het aanslaan van de toets beweegt het geheel zich omhoog en neemt het pennetje de snaar (1, geel) een eindje mee. Op enig moment houdt het pennetje de kracht van de snaar niet meer en schiet deze los, zijn resonantie als geluid hoorbaar makend. Laat de bespeler de toets weer los dan zakt de springer weer terug naar de rustpositie waarbij het pennetje de snaar wel raakt (wat ook hoorbaar is) maar de tong is bij deze beweging niet geblokkeerd. Uiteindelijk rust ook de demper (5, blauw) weer op de snaar en sterft het geluid ervan snel weg.\nDit mechaniek geeft het instrument weliswaar een uniek timbre, maar zorgt ook voor enkele beperkingen. Op een klavecimbel is het bijvoorbeeld veel minder goed mogelijk onderscheid te maken tussen piano of forte (\"zacht\" of \"hard\") spelen. Bovendien is het op een klavecimbel veel minder goed mogelijk \"lange\" noten te spelen, omdat het geluid betrekkelijk snel wegsterft. Door een noot met een triller te spelen of te repeteren kan een toon langer gemaakt worden.\nVaak heeft het klavecimbel twee klavieren of manualen boven elkaar, die verschillende registers bedienen, te vergelijken met een pijporgel. Meestal is het ene klavier luider dan het andere en kunnen de twee ook gecombineerd worden voor een nog luidere klank. Op deze manier kan men op het klavecimbel een groter verschil in dynamiek bereiken.\nUiterlijk.\nKlavecimbels zijn er in verschillende vormen en met allerhande versieringen.\nOp oudere klavecimbels zijn vaak de onderste toetsen (wat op een piano de \"witte toetsen\" zijn) zwart en de bovenste wit. De zwarte toetsen waren namelijk van hout gemaakt en de witte van ivoor. Omdat ivoor een veel duurder materiaal dan hout is, was men er zuiniger mee. De bovenste toetsen zijn immers kleiner en minder in getal. Hoewel er klavecimbels bestaan in \u00e9\u00e9n effen kleur, zijn veel klavecimbels versierd met schilderwerk aan de binnenzijde van de klep en soms ook aan de buitenkant van de kast.\nGeschiedenis.\nTegen het einde van de 16e eeuw werden de eerste klavecimbels gebouwd in Itali\u00eb. Ze dienden als goedkoop oefeninstrument voor het pijporgel. Het nieuwe instrument waaide over naar de rest van Europa. Vooral de verdere ontwikkeling van het instrument in Vlaanderen is daarbij van belang geweest. Onder de eerste klavecimbelbouwers waren de Antwerpenaren Jacob Aelbrechts en zijn zoon Lucas. De beroemdste familie van klavecimbelbouwers is de familie Ruckers, eveneens uit Antwerpen.\nUit deze tijd stamt ook het Susanne van Soldt-manuscript, een verzameling muziek voor onder andere klavecimbel. De bundel werd rond 1599 samengesteld door de Antwerpse koopmansdochter Susanne van Soldt en geldt als een van de belangrijkste bronnen voor Nederlandse muziek uit deze tijd.\nIn de barok kreeg het instrument een andere functie. In een concert werd het klavecimbel meer en meer gebruikt als begeleidingsinstrument, dat basso continuo speelde, vaak samen met een laag blaas- of strijkinstrument zoals een fagot of cello.\nIn het classicisme maakte men meer en meer gebruik van overgangsdynamiek (geleidelijk aan luider of zachter spelen). Omdat het klavecimbel dit niet kon spelen, zocht men naar vervanging en verdween het klavecimbel meer op de achtergrond. De wens een instrument te maken dat wel hard en zacht kon spelen resulteerde in de fortepiano en vervolgens de pianoforte. Daarmee verdween het klavecimbel uit de belangstelling.\nHet klavecimbel in de 20e en 21e eeuw.\nIn de 20e eeuw werden grote klavecimbels gebouwd op basis van stalen geraamtes, vergelijkbaar met de bouw van een concertvleugel. Het gebruik van staal in plaats van hout liet een grotere spanning op de snaren en dus een luidere klank toe - van belang om in volume op te kunnen tegen het uitdijende symfonieorkest. Onder andere Francis Poulenc schreef een klavecimbelconcert (het \"Concert champ\u00eatre\") voor een dergelijk instrument, gebouwd door Pleyel naar de inzichten van Wanda Landowska, aan wie het concert werd opgedragen."}
{"id": "6556", "revid": "344418", "url": "https://nl.wikipedia.org/wiki?curid=6556", "title": "Xokum", "text": "Begin jaren 90 bevatte het Nederlandse telefoonbestand gegevens over het fictieve dorp Xokum. Het was een testdorp om de 008-computer uit te proberen. Deze informatie werd in 1990 op de achterpagina van het hackerstijdschrift \"Hack-Tic\" gepubliceerd.\nDe fictieve vermelding in het telefoonboek zag er als volgt uit:"}
{"id": "6559", "revid": "67578346", "url": "https://nl.wikipedia.org/wiki?curid=6559", "title": "Claude Monet", "text": "Oscar-Claude Monet (Parijs, 14 november 1840 \u2013 Giverny, 5 december 1926) was een Frans impressionistisch kunstschilder.\nLevensloop.\nMonet verhuisde toen hij ongeveer vijf jaar oud was met zijn familie naar Le Havre. Hij vervulde in 1861-1862 zijn militaire dienstplicht in Algerije, hetgeen zijn latere keus om vooral landschappen te schilderen be\u00efnvloed kan hebben.\nMonet begon met schilderen bij Charles Gleyre in Parijs. In 1867 woonde hij met Renoir bij Fr\u00e9d\u00e9ric Bazille. In de jaren daarna deelde hij een atelier in Parijs met Bazille. Vanaf waarschijnlijk 1865 had Monet een relatie met Camille Doncieux. In 1867 werd hun eerste zoon, Jean, geboren in Parijs. Het paar trouwde in de zomer van 1870. Hun huwelijksreis brachten ze door in Trouville, maar vanwege de oorlog tussen Frankrijk en Pruisen vluchtten ze naar Londen. Via Nederland, waar ze vier maanden in Zaandam doorbrachten, en een kort verblijf in Amsterdam, kwamen ze terug naar Frankrijk, om zich in 1871 te vestigen in Argenteuil. Deze plaats was gemakkelijk bereikbaar vanuit het Parijse station Saint-Lazare, dat Monet in diverse schilderijen heeft vastgelegd. In deze periode werd Monet kortstondig welvarend, omdat zijn schilderijen goed verkochten.\nHij was bevriend met Fr\u00e9d\u00e9ric Bazille, Pierre-Auguste Renoir, Alfred Sisley, Edgar Degas, Paul C\u00e9zanne, \u00c9douard Manet en Julien Schaeverbeke.\nIn 1878 werd de tweede zoon geboren, Michel, kort voordat de familie Monet naar V\u00e9theuil verhuisde. In 1879 overleed Camille. Inmiddels leefde Monet ook samen met Alice Hosched\u00e9 en haar echtgenoot Ernest. Omdat deze verhouding ongebruikelijk was in die tijd, leidde dit tot veel geruchten en tot verwijdering van zijn collega-schilders. In 1883 verhuisde dit huishouden met hun acht kinderen naar Giverny. In 1891 overleed Ernest, waarna Monet en Alice trouwden. Vanaf dat moment ontstond een welvarend huishouden. In 1911 overleed Alice, gevolgd in 1914 door Monets oudste zoon Jean. Jean was getrouwd met de tweede dochter van Alice, Blanche. Blanche zorgde als weduwe voor de ouder wordende schilder, die grijze staar begon te ontwikkelen, waardoor Monet een rode waas ging zien.\nHet is mogelijk dat Monet na een operatie aan zijn grijze staar sommige ultraviolette lichtgolven kon zien die normaal gesproken worden tegengehouden door de ooglens.\nIn 1926 overleed Monet op 86-jarige leeftijd aan longkanker en liet zijn bezittingen na aan zijn zoon, Michel.\nHet huis, de tuin en de waterlelievijver die Michel van Claude Monet had ge\u00ebrfd werden in 1966 door Monets zoon geschonken aan de Acad\u00e9mie des beaux-arts.\nIn 1980 werden het huis en de tuin voor het publiek geopend.\nWerken.\nNa eerst vooral karikatuurtekeningen gemaakt te hebben, begon Monet op 24-jarige leeftijd met het schilderen van landschappen in de buitenlucht, op aanraden van de Normandische schilder Eug\u00e8ne Boudin. Monet schilderde vooral de landschappen uit de omgeving waar hij woonde. In Argenteuil het beroemde veld met klaprozen, en in Giverny sc\u00e8nes uit de beroemde tuin van Monet, die later een toeristische trekpleister is geworden. Als Monet buiten schilderde, probeerde hij in zijn werk 'het moment' te vangen. Dit is goed te zien in de serie Kathedraal van Rouen (Monet), waarin hij tientallen keren dezelfde kerk schilderde, maar steeds met ander weer en op een ander moment van de dag. Hierdoor ontstaan schilderijen met verschillende kleuren en vormen. Monet werkte dikwijls tegelijkertijd aan meerdere schilderijen uit een serie, omdat het licht van de dag steeds veranderde.\n\"Camille\" of \"De vrouw in de groene jurk\" uit 1866 was het enige schilderij waarmee Monet op de Salon succes oogstte. Sindsdien werd het werk van Monet meerdere malen geweigerd door de jury van de salon en exposeerde hij zijn werk op de Salon des Refus\u00e9s met andere kunstenaars die werden afgewezen, zoals Paul C\u00e9zanne, Camille Pissarro, Armand Guillaumin, Johan Jongkind, Henri Fantin-Latour, James Whistler, en \u00c9douard Manet, wie de beroemde schilderij \u201cLe D\u00e9jeuner sur l'herbe,\u201d had tentoongesteld, deze werd gezien als schandalige belediging voor de smaak In 1874 exposeerde hij werk op de Eerste tentoonstelling van de impressionisten.\nHet schilderij \"Impression, Soleil levant\" uit 1872 werd aanvankelijk geridiculiseerd door de kunstkritiek en door het publiek, en gaf aanleiding tot het begrip 'impressionisme'. Kunstcriticus Louis Leroy scheef: \"Indruk \u2013 ik was er zeker van. Ik zei net tegen mezelf, omdat ik onder de indruk was, dat het een soort indruk moest geven\u2026\" Dit werk werd tentoongesteld in de op last van Napoleon III geopende Salon des Refus\u00e9s, waar toen ook andere werken hingen die geweigerd waren voor de toonaangevende Salon de Paris. Het publiek kwam in grotere aantallen naar deze salon van de 'geweigerden' dan naar de offici\u00eble salon, al was het maar om de spot te drijven met deze nieuwlichters, maar uiteindelijk zouden de geweigerden algemene erkenning krijgen.\nHet is vrijwel onmogelijk om uit het enorme oeuvre van Monet een keuze te maken. Hij was zeer gefascineerd door de Japanse houten brug in zijn tuin, die hij meerdere malen geschilderd heeft (hieronder een versie uit 1899). De verschillende dieptelagen in het schilderij, bestaande uit de brug, de waterlelies, de bomen achter de brug, de weerspiegeling van die bomen en de brug in het water, met soms ook nog de weerspiegeling van de wolken, laat zien wat een meester Monet was in het weergeven op doek van wat hij zag. Hiermee is Monet geslaagd in wat de impressionisten wilden doen: vastleggen van het visuele aspect van de alledaagse werkelijkheid, zonder gepsychologiseer of verwijzing naar de klassieke oudheid of andere historische thema's.\nMonet heeft ook veel geschilderd buiten Frankrijk. In Nederland heeft hij vooral in de Zaanstreek meerdere werken gemaakt, met als onderwerp o.a. molens en typisch Zaanse huizen. Bekend is ook zijn schilderij van molen De Vlinder bij Rijnsburg (1886), dat in het Mus\u00e9e d\u2019Orsay in Parijs hangt. Evenals \"Bloemenvelden bij Leiden met molen De Hoop Doet Leven\" (1886), dat deel uitmaakt van de collectie van het Stedelijk Museum Amsterdam. Ook in Amsterdam heeft hij schilderijen gemaakt, bijvoorbeeld \"De Montelbaanstoren, Amsterdam\" (circa 1874). Enkele van deze werken worden tentoongesteld in het Van Gogh Museum.\nMonet is in Nederland bekend geworden door de werken die hij tijdens zijn verblijven in Zaandam (1871), Amsterdam (1874), Den Haag en de Bollenstreek (beiden in 1886) heeft geschilderd.\nIn 1908 verbleef Monet kort in Veneti\u00eb; het \"Dogepaleis in Veneti\u00eb\" is een van de 36 schilderijen die hij er schilderde.\nThema's en stijl.\nDe werken van Monet behoren tot het impressionisme. Monet probeerde vooral een weergave van een bepaald moment te maken. Hij schilderde landschappen, onder andere in Normandi\u00eb. Ook het treinstation was een geliefd onderwerp. Hij schilderde het station van Saint-Lazare meerdere keren.\nVanaf de jaren 1880 begon hij met het maken van series van schilderijen van hetzelfde onderwerp onder verschillende licht- en weersomstandigheden. Voorbeelden van dergelijke series zijn die van hooibergen en de kathedraal van Rouen. Zijn beroemde serie met waterlelies maakt Claude Monet op het eind van zijn leven toen zijn zicht slechter werd. Zijn werken worden hierdoor abstracter en minder gedetailleerd.\nMonet kan als grondlegger en trouwste vertegenwoordiger van het impressionisme beschouwd worden."}
{"id": "6563", "revid": "6224", "url": "https://nl.wikipedia.org/wiki?curid=6563", "title": "Made", "text": ""}
{"id": "6564", "revid": "873027", "url": "https://nl.wikipedia.org/wiki?curid=6564", "title": "Drosophila melanogaster", "text": ""}
{"id": "6565", "revid": "3674", "url": "https://nl.wikipedia.org/wiki?curid=6565", "title": "Bananenvlieg", "text": "De bananenvlieg (\"Drosophila melanogaster\") is een tweevleugelig insect en een van de bekendste en meest algemeen voorkomende vertegenwoordigers uit de familie van de fruitvliegen (Drosophilae).\nDe fruitvlieg is een modelorganisme dat op grote schaal gebruikt wordt binnen veel onderzoeksgebieden, met name de genetica. Dit komt omdat de chromosomen in bepaalde delen van het lichaam erg groot zijn en onder een eenvoudige microscoop zijn waar te nemen. Veel van wat we weten over de moleculaire processen van de ontwikkeling van dieren is ontdekt bij modelorganismen zoals de fruitvlieg. De fruitvlieg is eenvoudig te kweken en heeft een snelle levenscyclus, de kweek van fruitvliegen is relatief goedkoop. De fruitvlieg wordt daarom op grote schaal gekweekt als voedseldier voor kleine insectenetende huisdieren.\nEr zijn vele andere soorten fruitvliegen maar \"D. melanogaster\" is veruit de bekendste soort vanwege het veelvuldige gebruik van de vlieg voor laboratoriumexperimenten. De fruitvlieg is gemakkelijk op een suikerhoudende voedingsbodem te kweken en kan zich zeer snel voortplanten. De generatietijd bedraagt ongeveer 11 dagen in het laboratorium. Een enkel vrouwtje kan enige honderden nakomelingen voortbrengen. Een ander voordeel van het kweken van de fruitvlieg is dat mannetjes gemakkelijk van vrouwtjes te onderscheiden zijn. Een mannetje heeft namelijk een zwarte stip op zijn achterlichaam en een afgeronde achterlijfspunt. Een vrouwtje heeft een duidelijk stekelachtige achterlijfspunt en een zwarte vlek aan het achterlijf ontbreekt. De fruitvlieg heeft vier paar chromosomen.\nNaamgeving en taxonomie.\nDe Nederlandstalige naam fruitvlieg is te danken aan de voorliefde van het insect voor fruit, de soort wordt ook wel bananenvlieg genoemd. Ook in veel andere talen wordt verwezen naar het voedsel, zoals het Engelse 'fruit fly', het Duitse 'Fruchtfliege' en het Spaanse 'mosca de la fruta'. In de Noorse en de Zweedse taal wordt de soort met \"bananenvlieg\" aangeduid, respectievelijk 'bananflue' en 'bananfluga'.\nIn de Franse taal wordt de naam 'mouche du vinaigre' gebruikt, wat azijnvlieg betekent. De soortnaam azijnvlieg wordt in de Nederlandse taal echter niet voor de fruitvlieg \"Drosophila melanogaster\" gebruikt maar voor de verwante soort \"Drosophila funebris\". In het Duits is de offici\u00eble naam 'schwarzb\u00e4uchige taufliege', dat zwartbuik-dauwvlieg betekent. Deze naam slaat op de zwarte achterlijfspunt.\nDe wetenschappelijke naam \"Drosophila melanogaster\" betekent letterlijk vertaald dauwliefhebber met een zwarte buik. De soortnaam drosophila is een samenstelling van Oudgrieks \u03b4\u03c1\u03cc\u03c3\u03bf\u03c2 (\"drosos\"), dat dauw betekent en Oudgrieks \u03c6\u03af\u03bb\u03bf\u03c2 (\"philos\"), dat liefhebber betekent. De soortnaam melanogaster komt van Oudgrieks \u03bc\u03ad\u03bb\u03b1\u03c2 (\"melas\"), dat zwart betekent en het Oudgrieks \u03b3\u03b1\u03c3\u03c4\u03ae\u03c1 (\"gast\u0113r\"), dat buik betekent.\nDe wetenschappelijke naam \"Drosophila\" wordt ook gebruikt voor een geslacht van schimmels uit de familie Agaricomycetidae, zie \"Drosophila (schimmel)\".\nDe fruitvlieg werd voor het eerst wetenschappelijk beschreven door Johann Wilhelm Meigen in 1830. De vlieg was door Carl Linnaeus beschreven als \"Musca cellaris\" in 1758. De fruitvlieg was al bij de Oude Grieken bekend. De soort is ook wel beschreven als \"Drosophila melanocephala\" en \"Drosophila nigriventris\". Zie voor een lijst van alle verouderde namen, ook wel synoniemen genoemd, de uitklapbare lijst rechts.\nDe fruitvlieg behoort tot de familie fruitvliegen, ook wel bananenvliegen of azijnvliegen genoemd.\nVerspreidingsgebied.\nDe fruitvlieg komt oorspronkelijk waarschijnlijk uit tropische delen van westelijk Afrika. De vlieg heeft zich van hieruit verspreid naar alle delen van de wereld, op Antarctica na. De fruitvlieg heeft zich pas vrij recentelijk naar Azi\u00eb en Europa verspreid, ongeveer zes- tot tienduizend jaar geleden. De fruitvlieg kwam mee met de mens en kan zich handhaven in koelere streken doordat de vliegen zich in ge\u00efsoleerde gebieden kunnen blijven voortplanten.\nLater kwam de fruitvlieg terecht in Australi\u00eb en vele oceanische eilanden, altijd door toedoen van de mens. In Noord- en Zuid-Amerika is de fruitvlieg pas sinds 500 jaar bekend. Hier heeft de vlieg zich waarschijnlijk gevestigd door mee te liften op schepen die slaven vervoerden.\nDe fruitvlieg kan overal leven waar fruit of andere gistende organische stoffen voorhanden zijn. Ook mag het niet te koud zijn en moet de lucht relatief vochtig zijn. Fruitvliegen kunnen zeer slecht tegen droogte. Het areaal wordt tevens begrensd door heel koude of juist warme gebieden zoals bergstreken en woestijnen.\nUiterlijke kenmerken.\nDe fruitvlieg bereikt een lichaamslengte van ongeveer twee tot drie millimeter. De vrouwtjes worden gemiddeld iets groter dan de mannetjes. Omdat de vleugels aan de achterzijde wat uitsteken lijken de diertjes nog iets groter. Opvallend zijn de grote, rode ogen en het bolle, gewelfde borststuk.\nKop.\nDe kop is duidelijk te onderscheiden door de grote samengestelde ogen die bovendien een dieprode kleur hebben. De ogen zijn relatief groot en bestaan uit vele tientallen kleine suboogjes. Tussen de oogjes zijn microscopisch kleine haartjes gelegen. De fruitvlieg kan met de ogen alleen bewegingen of veranderende schaduwen zien, de vlieg reageert op bewegingen door hiervan weg te vliegen. De ogen kunnen ook lichtverschuivingen waarnemen. De fruitvlieg is positief fototactisch, wat betekent dat het licht wordt opgezocht. Dit in tegenstelling tot de larven, die licht juist mijden. De voorkeur voor licht is duidelijk te zien bij volwassen vliegen die in een doorzichtig bakje worden gehouden. Deze bewegen zich duidelijk altijd naar de zijde waar het meeste licht doordringt.\nAan de bovenzijde zijn drie puntogen aanwezig, die uit een individueel oogje bestaan. Deze drie oogjes worden de ocelli genoemd en zijn dicht tegen elkaar gelegen. De ocelli hebben een ondergeschikte visuele functie. De oogjes zijn gelegen op het kopschild of vertex aan de bovenzijde van de kop. Aan de voorkant is onder de antennes het 'gezicht' of clypeus gelegen.\nDe fruitvlieg heeft net als alle vliegen relatief korte antennes die bestaan uit drie segmenten. Het eerste segment is het kortst, het tweede is langer en duidelijk dikker dan het eerste segment. Het derde segment is ongeveer even dik als het tweede segment maar is duidelijk langer. Aan de bovenzijde van het derde antennesegment is bij de fruitvlieg een langwerpig uitgroeisel aanwezig, dat duidelijk langer is dan de antenne zelf. Deze structuur wordt de arista genoemd en bestaat uit een dunne steel die voorzien is van een borstelige beharing.\nBorststuk.\nHet borststuk valt op omdat het relatief groot en bol is. Aan de achterzijde van de bovenkant van het borststuk is een klein, schubachtig schildje aanwezig, het scutellum. Het borststuk draagt dikke, zwarte haren. Deze haren worden macrochaetae genoemd; \"macro\" betekent groot en \"chaeta\" betekent stijve haar. Tussen de grotere haren zijn ook kleinere haartjes aanwezig. De haren op het borststuk hebben een mechanosensorische functie, ze zijn heel gevoelig in het waarnemen van luchtwervelingen. Een fruitvlieg kan hierdoor een mogelijke vijand waarnemen door de veranderende luchtdruk die het naderende object veroorzaakt.\nDe fruitvlieg heeft een in drie\u00ebn verdeeld borststuk, aan de onderzijde draagt ieder deel een paar poten. De achterste twee delen van het borststuk dragen bij de meeste insecten steeds \u00e9\u00e9n paar vleugels aan de bovenzijde, dus twee paar in totaal. Bij de tweevleugeligen echter heeft alleen het middelste deel van het borststuk een paar vleugels.\nDe vleugels van de fruitvlieg zijn transparant en hebben nooit vlekken zoals verwante soorten vaak wel hebben. De buitenste randen van de vleugels zijn steviger en donkerder van kleur. De vleugels worden in rust boven het lichaam gevouwen, waarbij de vleugelranden elkaar twee keer kruisen. De achtervleugels aan het derde borststuksegment zijn omgevormd tot kleine haltertjes. Deze dienen als een soort gyroscoop, ze maken de vlieg wendbaarder tijdens het vliegen. Bij de meeste vliegen is een soort kapje aanwezig voor de halters, die de calyptra wordt genoemd. Bij de fruitvliegen echter ontbreken deze structuren. De fruitvliegen worden daarom wel met \"acalyptrata\" aangeduid, wat 'zonder (\"a\") calyptra' betekent.\nDe drie paar poten van de fruitvlieg zijn vaak roodbruin gekleurd, ze bestaan uit een aantal segmenten. Vanaf het lichaam gezien zijn dit de coxa of heup, deze is middels de smalle trochanter of dijbeenring verbonden met het femur of dij, gevolgd door de tibia of scheen en ten slotte de tarsus of voet. De tarsus is het enige deel van de poot dat zelf ook uit verschillende segmenten bestaat. De tarsus heeft altijd vijf geledingen die naar het uiteinde toe steeds smaller worden. Op het eerste tarsussegment en op de scheen zijn borstelachtige rijen kleine haren aanwezig. Aan het einde van de poot zijn altijd twee haakjes gepositioneerd die dienen als kleine klauwtjes.\nBij de mannetjes is aan het eerste tarsussegment een kleine kamachtige structuur aanwezig. Deze bestaat uit negen tot elf kleine, zwarte haartjes, en dient om het vrouwtje vast te houden tijdens de paring. Uit onderzoek waarbij de mannetje zo werden gemodificeerd dat de kammen zich niet ontwikkelen, bleek dat ze nog moeilijk in staat zijn om met een vrouwtje te paren.\nAchterlijf.\nHet achterlijf of abdomen bestaat altijd uit acht delen die de achterlijfssegmenten worden genoemd. Het achterlijf is geler van kleur dan het borststuk en is voorzien van zwarte dwarsstrepen aan de middelste en achterste segmenten. De kleuren van het achterlijf en de vorm van de achterzijde verschillen per sekse, de vrouwtjes hebben een geel gekleurd achterlijf met vijf donkere banden. De middelste drie banden hebben soms in het midden aan de bovenzijde een vlek. De bovenste en onderste band hebben meestal geen vlek. Het achterlijf van vrouwtjes is relatief groter en ook duidelijk puntiger dan het meer afgeronde achterlijf van de mannetjes.De mannetjes hebben slechts twee donkere banden op het achterlijf. De derde band en het achterliggende deel van het achterlijf zijn donker tot zwart van kleur. Deze seksuele dimorfie is met het blote oog goed te zien. Alleen bij net uit de pop geslopen exemplaren zijn de donkere achterlijfsdelen nog licht van kleur maar de dieren kleuren snel bij.\nOnderscheid met andere soorten.\nDe soort \"Drosophila melanogaster\" is van alle fruitvliegen de bekendste soort. In Belgi\u00eb en Nederland komt de azijnvlieg (\"Drosophila funebris\") veel voor. Deze heeft nooit een geprononceerd zwart achterlijf, wel komen exemplaren voor met donkere banden. Andere bekendere soorten zijn \"Drosophila hydei\" en \"Drosophila virilis\". Net zoals de 'gewone' fruitvlieg worden deze soorten vaak gekweekt als voedseldieren voor kleine hagedissen en geleedpotigen zoals bidsprinkhanen. Ze worden wat groter dan de fruitvlieg, \"Drosophila hydei\" kan niet vliegen en van \"Drosophila virilis\" is bekend dat de soort wat bestendiger is dan de andere twee soorten.\nDe fruitvlieg behoort tot de familie Drosophilidae, die vertegenwoordigd wordt door ongeveer 3000 soorten. Fruitvliegen lijken sterk op elkaar wat betreft lichaamsbouw maar de kleuren van de verschillende soorten kunnen heel anders zijn. De Middellandse-zeevlieg (\"Ceratitis capitata\") bijvoorbeeld heeft rode en blauwe kleuren en duidelijk gevlekte vleugels. Sommige andere soorten fruitvliegen zijn sterk gespecialiseerd op andere voedingsbronnen dan fruit. De larven van \"Drosophila sigmoides\" bijvoorbeeld leven in het schuim van een groep cicaden.\nVoedsel en vijanden.\nFruitvliegen leven van gistende, suikerhoudende plantendelen en in de praktijk is dit vrijwel altijd fermenterend fruit. De eieren worden in rottende plantendelen afgezet zodat de larven die uit het ei kruipen voorzien zijn van voedsel. Vaak worden de eieren in rijpe, maar nog niet rottende delen afgezet zodat de jonge larven over 'vers' rottend voedsel beschikken. Ze hebben daarbij de voorkeur voor citrusvruchten. De larven boren zich in het voedsel en leven van gistcellen die zich manifesteren op rottende organische plantendelen die veel suikers bevatten. Vrijwel alle soorten fruit zijn geschikt als voedsel, maar vooral kersen en bananen hebben een grote voorkeur. Fruitvliegen worden door hun voedselkeuze wereldwijd gezien als een belangrijk plaaginsect.\nDe larven leven van de bacteri\u00ebn en de gistcellen in het voedsel. Sterk beschimmeld voedsel wordt echter genegeerd. In het laboratorium gekweekte larven worden gevoerd met een papje dat bestaat uit meel en bakkersgist waaraan agar wordt toegevoegd zodat het geheel een geleiachtige structuur verkrijgt.\nAls fruit begint te rotten (gisten) zetten de gistcellen de suikers om in alcohol. De volwassen vliegen worden sterk aangetrokken door de geur van alcohol. Alcoholhoudende dranken hebben hierdoor een onweerstaanbare aantrekkingskracht op fruitvliegen. Vooral dranken die op fruit zijn gebaseerd hebben een voorkeur, zoals wijn.\nDe fruitvlieg wordt gegeten door een breed scala aan insecteneters. Voorbeelden zijn spinnen, vleesetende kevers en rovende vliegen. De fruitvlieg kent ook gespecialiseerde vijanden, die voornamelijk op de fruitvlieg jagen. Een voorbeeld is de parasitaire schildwesp \"Asobara tabida\". Deze wesp zet een ei af in de larve van de fruitvlieg. De larve van de wesp eet de vliegenlarve vervolgens van binnenuit op. Na de verpopping kruipt een jonge wesp uit de pophuid in plaats van een nieuwe fruitvlieg. Een dergelijke parasiet wordt wel een parasito\u00efde genoemd, omdat de fruitvlieg te gronde wordt gericht.\nVoortplanting en ontwikkeling.\nDe mannetjes zoeken de vrouwtjes op, van fruitvliegen is bekend dat ze gemakkelijk paren en zich ook in kleine ruimtes voortplanten. De levenscyclus is als volgt: ei \u2192 larve (1) \u2192 larve (2) \u2192 larve (3) \u2192 pop \u2192 volwassen insect of imago. Het gehele proces kan zich binnen twee weken voltrekken. Dit gaat relatief gezien zeer snel; een fruitvlieg verandert in ten minste zeven dagen van een klompje cellen tot een volledig ontwikkeld insect met spieren, een brein en het vermogen om te vliegen.\nParing.\nDe verschillende soorten fruitvliegen lijken sterk op elkaar, daarom vindt een balts plaats waarbij de twee partners moeten vaststellen of ze tot dezelfde soort behoren voordat de paring plaatsvindt. Een vrouwtje zal een mannetje alleen accepteren als hij eruitziet als een soortgenoot en daarnaast moet hij ruiken en bewegen als een geschikte partner.\nDe balts van de mannelijke fruitvlieg bestaat uit het rond het vrouwtje lopen en haar met de kop aan te raken. Ondertussen trilt het mannetje met zijn vleugels wat een gezoem veroorzaakt. De frequentie van het gezoem is soms soortspecifiek en de vrouwtjes kunnen alleen de frequentie van soortgenoten waarnemen. Mannetjes van andere soorten, die een andere toon gezoem veroorzaken, kan het vrouwtje simpelweg niet horen. Als een mannetje niet met de juiste toon zoemt of als het vrouwtje al bevrucht is door een ander mannetje, vliegt ze weg of begint zelf luid te zoemen om het mannetje van zich af te houden.\nBij de paring klimt het mannetje op het vrouwtje waarbij hij zich vasthoudt met de copulatieborstels aan zijn voorpoten. Vervolgens maken de achterlijfspunten contact en vindt de bevruchting plaats. Het vrouwtje zet enige tijd later de eieren af met behulp van de eilegkleppen aan de achterzijde van het lichaam.\nMannetjes kunnen met meerdere vrouwtjes paren, de vrouwtjes echter kunnen maar \u00e9\u00e9n keer paren. Van bepaalde soorten vliegen is een verschijnsel bekend waarbij een mannetje toch zijn sperma inbrengt bij een vrouwtje dat al gepaard heeft met een ander mannetje. Dit komt waarschijnlijk ook voor bij de fruitvlieg en het verschijnsel wordt wel traumatische inseminatie genoemd. Bij traumatische inseminatie worden de spermacellen niet via de geslachtsopening ingebracht maar simpelweg door de lichaamswand. De mannetjes maken daarvoor gebruik van een aanhangsel van hun verharde aedeagus of geslachtsorgaan om een opening in het vrouwtje te maken. Deze manier van bevruchting resulteert bij de vrouwtjes in wondjes.\nDe mannetjes brengen bij de copulatie zo'n 300 tot 700 spermacellen over in het geslachtsorgaan van een vrouwtje. De spermacellen hebben een relatief zeer lange staart, een spermacel kan een totale lengte bereiken tot 1,76 millimeter. De mannelijke geslachtscellen zijn hiermee 35 keer zo lang als die van een mens. De zaadcel van een mannetje dringt het ei binnen door een zeer kleine opening in de eiwand, de micropyle genoemd, waarbij het ei wordt bevrucht.\nEi.\nHet vrouwtje zet ongeveer 400 eitjes af in totaal. Deze worden in kleine groepjes van ongeveer vijf afgezet op het substraat. Het ei is wit van kleur en is langwerpig en opvallend plat van vorm. Aan \u00e9\u00e9n zijde zijn twee draadachtige uitsteeksels aanwezig. Deze zijn hol van binnen en dienen als luchtkanaal. De eieren worden vaak afgezet op half vloeibaar materiaal, waarin de eieren deels wegzinken. Door de twee adembuizen kan het embryo van een in het substraat verzonken ei toch aan zijn zuurstofbehoefte voorzien.\nBij de juiste temperatuur komt het ei na 12 tot 15 uur uit, waarbij de wormachtige larven verschijnen.\nLarve.\nDe larven zijn wit en madeachtig, ze zijn pootloos en worden zeven tot acht millimeter lang. Het larvestadium bestaat uit drie delen, die de instars worden genoemd. De verschillende larvale stadia of instars worden onderbroken door een vervelling, waarbij de oude huid wordt afgeworpen.\nDe larven zijn half doorzichtig en een aantal lichaamsdelen zijn door de huid heen te zien. De kop is aan de voorzijde zichtbaar als een zwart puntje, dit komt door de zwarte, in de kop gelegen monddelen. Het lichaam van de larven bestaat uit acht segmenten, ieder segment is voorzien van een ring van kleine stekelige bultjes met haartjes die een zintuiglijke functie hebben. Bij veel larven van insecten is er aan iedere segmentopening aan het achterlijf een kleine ademopening aanwezig, de zogenaamde stigmata. Bij de larve van de fruitvlieg ontbreken deze maar zijn er zowel aan de voorzijde van het lichaam twee openingen gelegen en aan de achterzijde zijn twee wat grotere, geveerde structuren te zien die oranje tot bruin van kleur zijn.\nDe larven zijn negatief fototactisch, dit wil zeggen dat ze een hekel hebben aan licht. Zodra licht wordt waargenomen kruipt de larve hiervan weg. De larven bezitten enige vorm van fotoreceptorische zintuigen aan de kop, waarop zich lichtgevoelige cellen bevinden. De larven hebben echter over het gehele lichaam zintuiglijke cellen die licht kunnen waarnemen. Omdat de larven in het voedsel leven waar ze van eten, is hun natuurlijke leefomgeving altijd donker. Als ze zich in het licht begeven zijn ze buiten hun natuurlijke leefomgeving en hier reageren de larven op door zich van het licht af te begeven.\nDe larven bewegen zich voort door het achterste deel van het lichaam op te heffen en door spierbewegingen deze lus aan de achterzijde naar voren te bewegen. Aan de voorzijde wordt ten slotte de kop naar voren bewogen waarna de cyclus opnieuw begint. De larven hebben een peristaltische, rupsachtige manier van voortbeweging.\nPop.\nAls de larve zich volledig heeft ontwikkeld vindt de verpopping plaats. De larve maakt hiertoe een pophuid of chrysalis in de laatste larvehuid. De larve transformeert in de pop van een wormachtige larve tot een volwassen insect met poten en vleugels. Dit wordt ook wel een volledige metamorfose genoemd. Niet alleen uiterlijk ziet de vlieg er anders uit dan de larven, ook inwendig wordt het dier gedurende het popstadium volledig omgebouwd. Het middelste deel van de darmen bijvoorbeeld wordt aanzienlijk korter tijdens de metamorfose.\nDe pop heeft kleine vederachtige uitsteekseltjes aan de achterzijde waardoor de ademhaling plaatsvindt. Jonge poppen zijn witgeel van kleur, oudere poppen kleuren bruiner. Als de pop bijna is ontwikkeld worden de ogen van de vlieg zichtbaar als donkere plekken aan weerszijden van de pop.\nImago.\nDe fruitvlieg is, nadat deze de pophuid verlaten heeft, binnen een week volwassen en in staat om zich voort te planten. Het volwassen insect wordt ook wel de imago genoemd. In gevangenschap kan de vlieg ongeveer vier maanden oud worden. In de natuur wordt deze leeftijd echter niet gehaald.\nAls er zeer veel exemplaren in een betrekkelijk kleine ruimte voorkomen, worden de dieren voortdurend gestoord bij de paring en het afzetten van de eieren. Hierdoor zetten vrouwtjes minder eitjes af. Ook rusten de vliegen minder, hierdoor neemt hun levensduur af tot ongeveer twee weken.\nFruitvlieg en de mens.\nDe fruitvlieg is een soort die niet alleen als schadelijk wordt gezien, maar ook wordt gewaardeerd om de verschillende toepassingsgebieden. Omdat de fruitvlieg zich gemakkelijk laat kweken, is hij een belangrijk voedseldier voor kleinere insecteneters. Daarnaast kunnen de chromosomen van de vlieg relatief gemakkelijk worden bestudeerd omdat ze erg groot worden.\nSchadelijkheid.\nDe fruitvlieg is een van de bekendste wereldwijd voorkomende plaaginsecten. De fruitvlieg is veel aanwezig in bedrijven waar producten die fruit of gist bevatten worden verwerkt of opgeslagen. De fruitvlieg komt veel voor in en rond composthopen, horecagelegenheden, brouwerijen en de detailhandel zoals supermarkten en groentewinkels. Het is een van de weinige plaaginsecten die zich ook gemakkelijk manifesteren in het dagelijks leven. Ieder huishouden kan worden geconfronteerd met de insecten als men groenten of fruit enige tijd laat staan. Na ongeveer een week zullen hieruit vele fruitvliegjes tevoorschijn komen en eromheen zwermen. Hetzelfde kan gebeuren in de vuilnisbak als er fruitafval in wordt gegooid. Ook hieruit kunnen de insecten tevoorschijn komen als de zak te lang in de vuilnisbak blijft zitten.\nDe fruitvlieg is aan te merken als schadelijk omdat ze schimmels, bacteri\u00ebn en gistcellen verspreiden. De larven leven in het fruit en versnellen het rottingsproces aanzienlijk. De volwassen vliegen verplaatsen zich van fruit naar fruit en dragen hierbij de schimmels en gistcellen over die vervolgens de kans krijgen om een nieuwe bron te koloniseren. De fruitvlieg cre\u00ebert op deze wijze meer potenti\u00eble voedselbronnen voor de larven. De vliegjes kunnen worden bestreden door een bak met azijn te zetten bij de fruitschaal of in de keuken. De vliegjes komen op de geur van het azijn af en vallen na een tijdje vanzelf in de bak. Bij de drogist en in de supermarkt zijn speciale fruitvliegjesvallen verkrijgbaar. Deze werken met een sterk ruikende lokstof die de vliegjes aantrekt, zodat deze vanzelf in de val terecht komen.\nKweek in gevangenschap.\nDe fruitvlieg wordt veel gekweekt in gevangenschap, deels om te dienen als voedingsbron voor andere dieren maar ook wordt de vlieg gebruikt in experimenten met betrekking tot bevolkingsdichtheid. Ook in de genetica worden de vliegen veel bestudeerd.\nHet kweken van de fruitvlieg is eenvoudig. De vlieg kan in een kleine ruimte zoals een melkfles worden opgekweekt, waarbij zich binnen korte tijd zeer grote aantallen kunnen ontwikkelen.\nFruitvliegjes zijn bijzonder geschikt bij het opkweken van jonge of kleine geleedpotigen die als exotisch huisdier worden gehouden. Voorbeelden zijn jonge spinnen, schorpioenen en bidsprinkhanen. Ook jonge hagedissen en kikkers en sommige zeer klein blijvende hagedissen zoals kogelvingergekko's kunnen het best met fruitvliegjes worden grootgebracht.\nGenetica.\nDe fruitvlieg wordt al sinds lange tijd gebruikt als modelorganisme in de genetica, de fruitvlieg is een van de weinige dieren waarbij de chromosomen met een eenvoudige lichtmicroscoop zichtbaar zijn. Dit is al lang bekend, de relatie tussen verschillen in actieve en niet-actieve chromosomen werd voor het eerst uitgebreid onderzocht door Thomas Hunt Morgan, die de basis legde voor de moderne genetica. Morgan zou onder andere door zijn onderzoek aan de fruitvlieg in 1933 een Nobelprijs ontvangen. Veel later, in 1995, kregen Ed Lewis, Eric Weischaus en Christiane N\u00fcsslein-Volhard eveneens een Nobelprijs voor hun onderzoek dat gebaseerd was op de genetische kenmerken van de fruitvlieg.\nDe chromosomen zijn in vergelijking met die in de rest van het lichaam ongewoon groot. Het betreft dan alleen de chromosomen in de speekselklieren van de larven in het derde stadium, dus vlak voor de verpopping. De speekselklieren van de larve kunnen onder een microscoop worden verwijderd en geprepareerd.\nDe vergrote chromosomen ontstaan doordat de samengetrokken DNA-strengen van een chromosoom zich na verdubbeling niet van elkaar losmaken. Ze blijven parallel naast elkaar liggen en na kleuring zijn ze goed waarneembaar met een lichtmicroscoop. Deze eigenschap maakte het diertje tot een ideaal proefdier voor genetisch onderzoek in de tijd dat moleculaire technieken nog niet waren ontwikkeld. Deze speekselklierchromosomen vertonen namelijk na bewerking en kleuring een bandenstructuur die wordt veroorzaakt doordat actieve regionen van het chromosoom anders gekleurd zijn dan rustende. Dit kon worden gecorreleerd met waarnemingen van mutaties en fysiologische processen in de fruitvlieg.\nDe fruitvlieg was een van de eerste organismen waarbij de hoxgenen in kaart werden gebracht. Deze genen spelen een cruciale rol bij het vormen van de verschillende lichaamssegmenten in het groeiende embryo. De hoxgenen bleken niet alleen bij de fruitvlieg, maar bij alle organismen aanwezig te zijn. De genen bepalen de opbouw van de verschillende lichaamssegmenten. Bij een mutatie aan de hoxgenen kunnen drastische effecten optreden, omdat de lichaamsvorm hierbij geheel verandert. Bij een bepaalde mutatie van de fruitvlieg is de vorm van de antennes sterk afwijkend. Bij deze mutatie, die wel antennapedia wordt genoemd, zien de antennes eruit als poten. Het eerste antennedeel ontwikkelt zich hierbij tot de heup, het tweede antennedeel vormt de trochanter, en het derde deel vormt de scheen, de dij en het eerste tarsale segment. Uit de arista ten slotte ontstaan de overige tarsale segmenten.\nEr zijn vele duizenden verschillende mutanten van de fruitvlieg bekend, waarbij dus een stukje DNA is veranderd. Hierdoor bevat het DNA een andere code, waardoor er geen of veranderde eiwitten worden aangemaakt. Dit zorgt voor andere eigenschappen dan bij de normale fruitvlieg zoals deze in het wild voorkomt. In sommige gevallen zijn deze eigenschappen ook duidelijk zichtbaar. Voorbeelden zijn de gekrulde vleugels (vestigial) in plaats van normale vleugels, een donkere huid (ebony) in plaats van een geelbruine huid, en witte ogen (white) in plaats van rode ogen.Ook kan de oogvorm sterk veranderen, zo is er een mutatie die staafvormige ogen heeft (bar-eyed) en een mutatie met stervormige ogen (star-eyed). Deze laatste mutatie blijkt echter niet levensvatbaar en de fruitvlieg sterft in zijn pop.\nDe mutanten kunnen niet alleen in uiterlijk verschillen maar ook het gedrag kan afwijken. Daarnaast kunnen de verschillende lichaamsprocessen verstoord worden, zoals een afwijkend hartritme.\nHet belang van de fruitvlieg voor genetisch onderzoek is door de hoge vlucht die de moleculaire biologie in de genetica heeft genomen wat verminderd, maar het blijft een van de belangrijkste proefdieren in het laboratorium. Behalve de korte levenscyclus zijn ook de lage kostprijs en onderhoudskosten van de fruitvlieg een voordeel. Voorts is er voor de proefnemingen met dit dier geen vergunning nodig, zoals dat wel het geval is bij muizen, apen of andere proefdieren. Zij kunnen worden ingezet voor onderzoek naar ziekten, zoals kanker, alzheimer en parkinson."}
{"id": "6566", "revid": "1225632", "url": "https://nl.wikipedia.org/wiki?curid=6566", "title": "Forensische geneeskunde", "text": "Forensische of gerechtelijke geneeskunde is in Nederland de tak van de sociale geneeskunde die medische kennis toepast ten behoeve van rechtszaken en justitieel onderzoek. Het is een vorm van forensisch onderzoek.\nHet vak wordt uitgeoefend door de forensisch arts, ook wel forensisch geneeskundige of gemeentelijk lijkschouwer genaamd. De laatste benaming is overigens niet geheel correct, omdat de uitwendige lijkschouw slechts een van de deeltaken is van de forensisch arts. Er is een speciale opleiding tot forensisch arts bij de NSPOH. Zowel de KNMG als het Forensisch Medisch Genootschap (FMG) houdt een register bij van forensisch artsen.\nHet specialisme omvat de taakgebieden medische zorg, medische advisering, sporenonderzoek en lijkschouw. Het eerste onderdeel richt zich vooral op de medische behandeling van de verdachte, arrestant of gevangene maar de andere onderdelen zijn vooral gericht op het opsporen van (strafbare) feiten.\nDe forensisch arts moet vaak vragen beantwoorden als:\nBelangrijke onderwerpen voor de forensische arts zijn met name toxicologie, anatomie, kennis van wapens en de daardoor veroorzaakte verwondingen en bloedsporen, ontbindingsprocessen en kennis van verslaving.\nTechnieken.\nIn de forensische geneeskunde worden verschillende technieken gebruikt. Voorbeelden zijn:\nOok wordt er chemisch onderzoek uitgevoerd in biologische materialen. Meestal worden bloed en urine onderzocht op de aanwezigheid van lichaamsvreemde stoffen, maar ook weefsels, oogbolvocht en haren kunnen worden onderzocht.\nHet toxicologisch onderzoek bestaat meestal uit een verkennend onderzoek, gericht op de aanwezigheid van chemische stoffen, en \u00e9\u00e9n of meer specifieke onderzoeken, waarbij ook de concentraties van chemische stoffen worden bepaald.\nForensisch onderzoek.\nDoodsoorzaak.\nIn de eerste plaats wordt geprobeerd de doodsoorzaak met een uitwendige schouw vast te stellen. Als dat onvoldoende uitsluitsel geeft dan kan in tweede instantie een inwendige schouw worden verricht, door een forensisch patholoog. Hierbij kunnen lichaamsweefsels en/of -vloeistoffen worden afgenomen voor toxicologisch onderzoek, om zo bijvoorbeeld vergiftiging vast te stellen.\nGewelds- of zedenmisdrijven.\nHierbij wordt gezocht naar sporen die de dader achtergelaten heeft. Het gevonden materiaal kan dan bijvoorbeeld toxicologisch geanalyseerd worden, of onderzocht op DNA-sporen. Tevens wordt soms toxicologie ingezet voor onderzoek naar chemische stoffen, die de gemoedstoestand kunnen be\u00efnvloeden of een toestand van onmacht kunnen veroorzaken.\nVerkeerszaken.\nHet is bij wet verboden om onder invloed van alcohol en andere rijgevaarlijke stoffen deel te nemen aan het verkeer. (In Nederland is artikel 8 van de Wegenverkeerswet hierop van toepassing). Voor alcohol is een grens opgenomen in de wet, waarboven men strafbaar is. Voor andere stoffen, zoals drugs en slaapmiddelen, moet aan de hand van de onderzoeksresultaten worden vastgesteld, dat de rijvaardigheid zodanig nadelig be\u00efnvloed is, dat de bestuurder niet meer tot behoorlijk besturen in staat moet worden geacht. Voor een aantal andere stoffen dan alcohol zijn de grenzen vastgelegd in een algemene maatregel van bestuur.\nAlcoholbepaling (ADH-methode).\nIn Nederland is dit onderzoek bij wet aan het NFI opgedragen. Ook de methode die gebruikt moet worden, is in de wet vastgelegd. Wanneer de verdachte een tweede bepaling verlangt, kan deze een contra-expertise aanvragen. Deze worden bij wet uitsluitend verricht in het Universitair Medisch Centrum Groningen en het Onze Lieve Vrouwe Gasthuis Amsterdam.\nDrugs en slaapmiddelen.\nIn eerste instantie wordt er immunochemisch onderzoek verricht naar de aanwezigheid van drugs of slaapmiddelen in bloed of urine. Omdat deze bepaling geen volledig betrouwbare uitslag geeft, worden positieve resultaten altijd bevestigd met een specifieke chemische methode. Ook kan er een uitgebreider verkennend chemisch onderzoek worden uitgevoerd.\nVerdacht materiaal.\nDit betreft vaak voedingswaren (bij su\u00efcide of als moordwapen) of gevonden voorwerpen, zoals drinkglazen, bekers en drugsparafernalia (injectiespuiten).\nOnderzoek van dode dieren of giftig lokaas wordt (nog zelden) in beperkte mate verricht. De Gezondheidsdienst voor Dieren in Deventer heeft meer specifieke kennis op het gebied van de diertoxiciteit"}
{"id": "6568", "revid": "166195", "url": "https://nl.wikipedia.org/wiki?curid=6568", "title": "Skunk Anansie", "text": "Skunk Anansie is een Britse band die werd opgericht in februari 1994 en bestaat uit Skin (Deborah Anne Dyer), Cass (Richard Keith Lewis), Ace (Martin Ivor Kent) en Mark Richardson.\nGeschiedenis.\nDe eerste single die uitkwam was \"Selling Jesus\", maar het succes daarvan bleef beperkt tot de undergroundscene. Skunk Anansie behaalde het eerste succes met het nummer \"Little Baby Swastikkka\". BBC Radio 1 FM pikte het nummer op en gooide het in de hoge rotatie van de playlist; van het nummer werden door het radiostation 2000 exemplaren als prijs weggeven. Daarna volgde het album \"Paranoid &amp; Sunburnt\" en het grote hitsucces kwam er. Er volgden nog twee andere albums: \"Stoosh\" (1996) en \"Post orgasmic chill\" (1999). Met de single \"Hedonism (Just because you feel good)\" werd in 1997 een internationale hit gescoord, waaronder een top 10-hit in Nederland.\nVan de drie albums werden over de hele wereld in totaal vier miljoen exemplaren verkocht. In 2001 kwam de groep tot de beslissing dat ze niet verder konden gaan - met name doordat Skin graag meer haar eigen gang wilde gaan - en de groep ging uit elkaar. Skin startte een solocarri\u00e8re, maar kon het succes van de band niet evenaren. In 2008 kwam Skunk Anansie weer bijeen; twee jaar daarna verscheen het vierde album \"Wonderlustre\". Het album was een redelijk succes en stond op nummer 1 in Itali\u00eb. Later volgden de albums \"Black traffic\" (2012) en \"Anarchytecture\" (2016).\nRe\u00fcnie.\nMark Richardson gaf in november 2008 in een interview aan dat de band plannen had voor een Best of-album, alsmede nieuw materiaal.\nOp 9 oktober 2009 startte de Greatest Hits-tour in de Ancienne Belgique in Brussel. Het was de eerste offici\u00eble tour in negen jaar. Op 8 en 9 november 2009 stond Skunk Anansie in Paradiso in Amsterdam en op zondag 30 mei 2010 op Pinkpop in Landgraaf.\nIn 2011 maakte Skunk Anansie twee nummers voor de film \"Sucker Punch\". In 2014 volgde een samenwerking met Bastille en Rag'n'Bone Man, voor het nummer \"Remains\" op de mixtape \"VS.\" van Bastille.\nDe bandnaam.\nDe naam Skunk Anansie is een samenvoeging van \"Skunk\", het Engelse woord voor 'stinkdier', een bekend dier dat niet al te prettige lucht vrijlaat als verdediging, en \"Anansie\", een spin die bekend is uit de verteltraditie van Afrika, Suriname en het Cara\u00efbisch gebied. De verhalen zijn door velen vertolkt en opgeschreven, een van hen is Anton de Kom."}
{"id": "6569", "revid": "142236", "url": "https://nl.wikipedia.org/wiki?curid=6569", "title": "Natalie Imbruglia", "text": "Natalie Imbruglia (Sydney, 4 februari 1975) is een Australische zangeres en actrice.\nBiografie.\nNet als enkele andere Australische artiesten (zoals Jason Donovan en Kylie Minogue) speelde Natalie ook twee jaar in de soapserie \"Neighbours\".\nIn 1997 bracht ze haar eerste nummer \"Torn\", een cover van Ednaswap, uit, als voorbode van haar eerste cd, \"Left of the Middle\". Dit nummer werd een van de best verkopende singles aller tijden in Groot-Brittanni\u00eb, met meer dan 1 miljoen verkochte exemplaren. Ondanks de grote verkoopcijfers heeft \"Torn\" nooit de top van de Britse Hitparade bereikt. In de 'UK radio chart' waarbij naar airplay wordt gekeken haalde Torn wel de hoogste positie, voor 11 weken. Ook bij de 'Billboard Airplay Chart' van de Verenigde Staten stond het nummer veertien weken bovenaan de lijst. In totaal heeft het nummer veel records op de radio verbroken. Het album bevatte nog drie andere commerci\u00eble singles, waarvan de tweede single \"Big Mistake\" de grootste impact maakte op de Britse hitparade door de tweede plaats te bereiken. Het album heeft het in de Verenigde Staten en in het Verenigd Koninkrijk de top 10 bereikt. In haar thuisland Australi\u00eb en in Nederland bereikte het album zelfs de eerste plaats. In totaal is het album tussen de 6,5 en de 7,0 miljoen keer verkocht en wordt het als een commercieel succes gezien. Critici waren niet altijd even enthousiast over het album. Natalie werd in enkele professionele recensies een fotogenieke schoonheid genoemd die met behulp van muzikale professionals een indruk op de hitlijsten zou willen maken. Ook werden de overeenkomsten met tijdgenote Alanis Morissette erg zwaar bekritiseerd.\nNa een enorm populaire periode volgde stilte rondom Natalie. In 2001 kwam haar tweede cd uit. De cd droeg de titel \"White lilies island\". In totaal bevatte het album drie singles, waarvan er slechts een in de Verenigde Staten uitgebracht werd. De eerste single heette \"That day\" en werd niet in de VS uitgebracht. \"That Day\" bereikte de elfde plaats in de Engelse hitparade. De grootste hit van het album was \"Wrong Impression\". Dit nummer bereikte in Groot-Brittanni\u00eb de tiende positie in de hitparade en de 64ste plaats op de Billboard 100 in de Verenigde Staten, waar het de eerste single van het album was. De laatste single \"Beauty on The Fire\" haalde de Britse top 20 niet en kwam niet voorbij de 26ste plaats. Het nummer haalde in geen enkele belangrijke hitlijst een opmerkelijke positie. In totaal is \"White Lilies Island\" tussen de 1,5 en de 2,0 miljoen keer verkocht. Ondanks de relatief matige verkoopcijfers kreeg het album enkele positieve professionele recensies mee.\nIn het daaropvolgende jaar waagde ze zich voor het eerst aan acteerwerk op het witte doek, door een rol aan te nemen in Rowan Atkinsons film \"Johnny English\" - een knipoog naar de traditionele James Bondfilm, ook naast acteur John Malkovich.\nNatalies derde cd \"Counting Down the Days\" kwam in 2005 uit, dit album bereikte de eerste plaats in de Britse album-verkoop, zij het slechts voor een week. De eerste single van het album was het midtempolied \"Shiver\". \"Shiver\" was een groot succes op de radio en behaalde de achtste positie in de Britse hitparade. Naar schatting heeft de single 0,5 miljoen exemplaren verkocht. Het titelnummer was de tweede single, en was een minder groot succes dan \"Shiver\". Het nummer haalde nergens ter wereld de top 20. Ook de verkoopcijfers van het album vielen uiteindelijk tegen. Er zijn ongeveer 0,8 miljoen exemplaren van het album verkocht. Naast relatief matige verkoopcijfers kreeg het album kritiek te verwerken voor het feit dat Natalie terugkeerde naar haar oorspronkelijke pop geluid, terwijl \"White Lilies Island\" juist een bewuste poging leek om dit popgeluid af te weren.\nOp 31 december 2003 trouwde Natalie met Daniel Johns, de leadzanger van de Australische band Silverchair. Op 4 januari 2008 maakten Natalie en Daniel in een officieel statement bekend dat ze na 4 jaar huwelijk uit elkaar gaan. De belangrijkste reden is dat ze door hun wederzijdse carri\u00e8res in verschillende delen van de wereld verbleven (Natalie voornamelijk in Engeland, Daniel voornamelijk in Australi\u00eb) en daardoor uit elkaar waren gegroeid.\nNa een album in 2007, getiteld \"\", met al haar 9 singles tot dan toe en enkele nieuwe nummers, eindigde Natalies platencontract. Ze had namelijk getekend voor vier albums. In oktober 2009 is een nieuwe cd, \"Come to life\", van Natalie uitgekomen, onder haar eigen label. De eerste single van het album heet \"Want\" en is mede geschreven door Chris Martin, de zanger van Coldplay. Ook de nummers \"Lukas\" en \"Fun\" zijn mede door Chris Martin geschreven. Het is niet geheel duidelijk over welke van deze drie nummer Chris Martin het had toen hij het \"zijn beste nummer ooit geschreven\" noemde, maar de bewering wekte wel veel interesse bij Coldplay-fans. Diverse andere nummers die van het album waren gelekt gaan terug tot 2007, waarbij een volledig instrumentale en een gedeeltelijke studio demo van \"Scars\" op internet beland was. Ook het openingsnummer \"My God\" en het nummer \"Apologize\" waren op internet te beluisteren. De laatstgenoemde track zal niet op het offici\u00eble album te vinden zijn en de andere nummers kregen een remix. Een videoclip van het nummer \"Wild About it\", het slotnummer van het album, is uitgebracht als voorproefje van het album.\nIn juli 2014 tekende Imbruglia bij ICM Partners en er werden plannen gemaakt om haar eerste studioalbum in vijf jaar uit te brengen. Het album \"Male\" wordt in juli 2015 uitgebracht, de eerste single \"Instant Crush\", een cover van Daft Punk, kwam uit in april."}
{"id": "6570", "revid": "231402", "url": "https://nl.wikipedia.org/wiki?curid=6570", "title": "Dusty Springfield", "text": "Dusty Springfield , artiestennaam van Mary Isabel Catherine Bernadette O'Brien (Hampstead (Londen), 16 april 1939 \u2013 Henley-on-Thames (Oxfordshire), 2 maart 1999), was een Britse zangeres. Ze was een van de populairste zangeressen uit de jaren zestig en kreeg de bijnaam The Queen of White Soul.\nBiografie.\n1958-1968.\nDusty Springfield begon haar carri\u00e8re in de muziekwereld in 1958, toen ze toetrad tot het trio The Lana Sisters. De andere leden waren Iris Chantelle en Lynne Abrams.\nIn 1960 vormde ze met haar broer Dion O'Brien (die zich Tom Springfield ging noemen) en Tim Feild (later vervangen door Mike Hurst) het trio The Springfields. Zij gingen in 1963 weer uit elkaar en Springfield begon aan haar solocarri\u00e8re.\nHaar eerste solosingle, \"I only want to be with you\", was al direct een succes met een vierde plaats in de UK Singles Chart. Kort daarna nam ze haar eerste langspeelplaat \"A girl called Dusty\" op. Beide platen waren het begin van een lange reeks. Verschillende singles en albums werden een succes.\nIn 1966 scoorde ze in het Verenigd Koninkrijk een nummer-1-hit met \"You don't have to say you love me\", waarvan ze de oorspronkelijke Italiaanse versie (\"Io che non vivo senza te\") een jaar eerder hoorde tijdens haar deelname aan het San Remo-festival.\nIn 1967 nam Springfield \"The look of love\" op voor de James Bondparodie \"Casino Royale\".\nHet in Memphis en New York opgenomen album \"Dusty in Memphis\" uit maart 1969 werd ten tijde van de uitgave gunstig ontvangen door recensenten; \"Son-of-a Preacher Man\" werd een hit, maar het album was in commercieel opzicht een grote teleurstelling. Springfield bereikte er de 99ste plaats in de Verenigde Staten mee. \"Dusty in Memphis\" werd jaren later alsnog als klassieker beschouwd. In 2004 plaatste het muziekblad \"Rolling Stone\" het album op de 89ste plaats in een lijst van de vijfhonderd beste albums.\n1969-1974.\nIn de jaren zeventig ging het bergafwaarts met de carri\u00e8re van Springfield. Haar relatie met de Amerikaanse zangeres Norma Tanega liep op de klippen en de albums \"A brand new me\" (\"From Dusty... with love\") en \"Cameo\" leverden ondanks lovende kritieken geen succes op.\nIn 1973 nam ze de titelsong op voor de eerste twee afleveringen van de serie \"De Man van Zes Miljoen\" en begon ze aan een nieuwe plaat (\"Longing\") te werken, die gepland stond voor najaar 1974, maar nooit werd afgemaakt. Pas in 2001 verschenen de opnamen op de verzamelaar \"Beautiful soul\".\nIn januari 1974 werd het tien jaar oude \"Summer is over\" een bescheiden hit, doordat Radio Veronica hem gebruikte bij acties voor het behoud van deze zeezender. Springfield was inmiddels ondergedoken in Los Angeles (ver weg van de Britse roddelpers) waar ze veertien jaar bleef wonen. Haar enige wapenfeiten in het midden van de jaren zeventig waren gastbijdragen aan albums van Elton John en Anne Murray onder het pseudoniem Gladys Thong.\n1978-1999.\nPas in 1978 kwam er weer nieuw materiaal; \"It begins again\" was opgenomen met Queen-producer Roy Thomas Baker en werd in Engeland een top 50-notering. Opvolger \"Living without your love\" uit 1979 deed het minder. Datzelfde jaar gaf Springfield zes concerten in New York en nam ze in Londen twee disco-getinte singles op; \"Baby blue\" bleef steken op een 61e plaats en \"Your love still bring me to my knees\" (uitgebracht in januari 1980) werd in 1981 een hit voor de Amerikaanse zangeres Marcia Hines.\nIn 1987 had Springfield eindelijk weer een hit; \"What have I done to deserve this?\", een duet met de Pet Shop Boys. Deze samenwerking kreeg een vervolg; in 1989 op de single \"Nothing has been proved\" (opgenomen voor de soundtrack van de film \"Scandal\") en in 1990 op het album \"Reputation\" waarvoor ook Dan Hartman een paar nummers produceerde.\nBegin 1994, tijdens de opnamen van haar laatste album (\"A very fine love\") in Nashville, werd Springfield ziek. In 1999 overleed zij aan borstkanker.\nSpringfields muziek was, naar verluidt, van grote invloed op blanke soulzangeressen zoals Duffy, Adele en Amy Winehouse.\nWetenswaardigheden.\nEind jaren zestig woonde Dusty een tijd lang samen in Utrecht in het huis van Sylvia Bodnar, de latere oprichtster van het vrouwencaf\u00e9 de Heksenketel."}
{"id": "6572", "revid": "317414", "url": "https://nl.wikipedia.org/wiki?curid=6572", "title": "The Pointer Sisters", "text": "The Pointer Sisters is een Amerikaanse popgroep, oorspronkelijk bestaande uit de vier zusters Ruth (1946), Anita (1948-2022), Bonnie (1950-2020) en June (1953-2006).\nBiografie.\nVroege jaren.\nDe zusters groeiden op in een domineesgezin; ze begonnen hun zangcarri\u00e8re in de jaren zestig in de kerk van hun vader Elton Pointer. Thuis mochten ze alleen naar gospels luisteren; seculiere muziek werd als duivels beschouwd. Dat June Pointer, de jongste zus, zonder problemen de Elvis Presley-single \"All Shook Up\" mee naar huis nam was te danken aan de B-kant: \"Crying in the Chapel\".\nBegin jaren 70 scoorden de Pointer Sisters hun eerste hits en werkten ze mee aan het eerste soloalbum van Chicago-bandlid Robert Lamm.\nSuccesperiode.\nBonnie haakte in 1978 af en ging solo; ze had korte tijd een platencontract bij Motown. De anderen gingen als trio verder en scoorden hits als \"Fire\" (geschreven door Bruce Springsteen), \"Happiness\", \"He's So Shy\". \"Slow Hand\" \"Jump (for my love)\", \"I'm So Excited\" en het voor de soundtrack van \"Beverly Hills Cop\" opgenomen \"Neutron Dance\". June verliet in 2004 de groep vanwege drugsproblemen en werd vervangen door Issa, de dochter van Ruth die in de voorafgaande twee jaar regelmatig inviel voor haar moeder of een van de twee tantes. Issa werd in 2009 vervangen door Sadako Johnson, de kleindochter van Ruth, maar blijft beschikbaar voor invalbeurten tijdens optredens.\n2000-heden.\nIn de jaren 00 beleefden de Pointer Sisters opnieuw een succesperiode in Europa. In 2002 namen ze deel aan de \"Night of the Proms\", een reeks van concerten in de Benelux, Frankrijk en Duitsland, en werden door het publiek verkozen tot favoriete act. Daarnaast namen de drie dames in 2005 tezamen met de Vlaamse zangeres Natalia Druyts het nummer \"Sisters Are Doin' It for Themselves\" opnieuw op en dit nummer bereikte de tweede plaats in de Belgische hitlijsten. Deze samenwerking leidde in januari 2007 tot een reeks van tien uitverkochte concerten in het Sportpaleis te Antwerpen.\nIn november 2017 traden de Pointer Sisters op tijdens de derde editie van Humberto Tan's \"Let's Dance\"-evenement.\nOp 25 juni 2019 werden de Pointer Sisters door de \"New York Times\" in een top 100 opgenomen van artiesten waarvan er in 2008 opnamen verloren zijn gegaan bij de brand in de Universal Studios Hollywood. Op 8 juni 2020 overleed Bonnie op 69-jarige leeftijd.\nOp 31 december 2022 overleed Anita Pointer op 74-jarige leeftijd aan kanker."}
{"id": "6573", "revid": "15131", "url": "https://nl.wikipedia.org/wiki?curid=6573", "title": "Stevie Wonder", "text": "Stevie Wonder (Saginaw (Michigan), 13 mei 1950), geboren als Stevland Hardaway Judkins of Stevland Hardaway Morris, is een Amerikaans zanger, componist en multi-instrumentalist. Op twaalfjarige leeftijd werd deze blinde rhythm-and-blues-, soul-, pop- en funkartiest door Motown ge\u00efntroduceerd als de nieuwe Ray Charles. In het begin werd zijn carri\u00e8re vrijwel geheel door de platenbazen bepaald, maar in de jaren zeventig verwierf hij met een nieuw platencontract artistieke vrijheid en nam hij een aantal muziekalbums op die door zowel het publiek als recensenten gunstig werden ontvangen. Hij oogstte succes met onder meer \"Higher Ground\" en \"I Just Called to Say I Love You\". Hij heeft meer dan honderd miljoen platen verkocht, won vijfentwintig Grammy Awards en werd in 1989 opgenomen in de Rock and Roll Hall of Fame.\nBiografie.\nJeugd: van 1950 tot 1969.\nWonder werd twee maanden te vroeg geboren en bracht zijn eerste dagen door in een couveuse. Hij kreeg zuurstof omdat hij niet goed ademde door onrijpheid van zijn longen. Het teveel aan zuurstof dat hem in de couveuse werd toegediend, verstoorde echter de groei van de bloedvaten in zijn ogen, waardoor hij blind werd. Deze aandoening wordt prematurenretinopathie genoemd.\nWonder is het derde kind van Lula Mae Hardaway, die uiteindelijk zes kinderen kreeg. Zijn vader heette Calvin Judkins, maar op Wonders geboorteakte stond de naam Morris vermeld. Door de jaren heen heeft Wonder gebruikgemaakt van verschillende namen: Morris, Judkins en Hardaway. Calvin Judkins was een veteraan van de Tweede Wereldoorlog. Hij had een drankprobleem, sloeg zijn vrouw en zou haar gedwongen hebben tot prostitutie. Hardaway scheidde in het voorjaar van 1953 van Judkins en verhuisde met de kinderen naar Detroit.\nEerste successen.\nOp zevenjarige leeftijd speelde Wonder voor het eerst piano. Hij zong in een kerkkoor en leerde zichzelf (chromatische) mondharmonica, drums en basgitaar spelen. Hij maakte vaak muziek met een jeugdvriendje, John Glover. Als \"John and Steve\" imiteerden ze zangers als Jackie Wilson en Smokey Robinson, die ze op de radio hoorden. Wonder bespeelde daarbij de bongo's en Glover speelde gitaar. Een neef van Glover, Ronnie White, maakte met Robinson deel uit van rhythm-and-bluesgroep The Miracles. Nadat hij Wonders vertolking van het Miracles-lied \"Lonely Boy\" had gehoord, regelde White een auditie bij Hitsville Records (later omgedoopt tot Motown). Brian Holland, destijds werkzaam bij dit platenlabel als scout, was onder de indruk en bracht Wonder in contact met oprichter Berry Gordy.\nOp elfjarige leeftijd sloot Wonder, geholpen door zijn moeder, met Motown zijn eerste platencontract. Hij volgde lessen aan de Michigan School for the Blind en bracht veel van zijn vrije tijd door in de muziekstudio. In augustus 1962 werd het liedje \"I Call It Pretty Music, but the Old People Call It the Blues\" als eerste single van Wonder uitgegeven. Enkele maanden later verschenen ook \"Little Water Boy\" en \"Contract on Love\" in de winkel. Geen van de singles zorgde voor succes en zijn eerste twee albums, \"The Jazz Soul of Little Stevie\" (september 1962) en \"Tribute to Uncle Ray\" (oktober 1962), konden evenmin het grote publiek bekoren. In 1963 brak Wonder echter door met het liedje \"Fingertips (Part 2)\". Deze single, die tijdens een optreden in het Regal-theater in Chicago werd opgenomen, werd op 21 mei 1963 uitgebracht onder de naam Little Stevie Wonder. In \"Fingertips\" nam Wonder de zangpartijen, bongo's en mondharmonica voor zijn rekening en het drumspel werd verzorgd door Marvin Gaye. De single werd in de Verenigde Staten een nummer \u00e9\u00e9n-hit.\nDe mensen achter het Motownlabel vreesden dat het succes van \"Fingertips\" niet ge\u00ebvenaard zou worden. Bijna het gehele repertoire van Wonder werd in het begin van de jaren zestig bepaald door de managers en schrijvers van Motown, zoals Holland en Clarence Paul. Tussen september 1963 en augustus 1965 werden zeven singles uitgegeven. De succesvolste hiervan, \"Hey Harmonica Man\", behaalde de negenentwintigste plek in de Amerikaanse hitlijst. De voor hem geschreven liedjes sloegen niet aan en tot overmaat van ramp kreeg Wonder de baard in de keel. Het probleem met zijn stem werd ondervangen doordat hij zijn nummers in duet ging zingen met Paul. Sylvia Moy hoorde Wonder een \"riff\" spelen en maakte daar in samenwerking met Henry Cosby het liedje \"Uptight (Everything's Alright)\" van. In november 1965 werd dit lied als single uitgegeven en met een derde plaats in de Amerikaanse hitlijst betekende dit nummer een heropleving van Wonders succes. Met \"A Place in the Sun\" en een vertolking van het door Bob Dylan geschreven \"Blowin' in the Wind\" scoorde Stevie Wonder, sinds 1964 zonder de toevoeging \"Little\", nog meer hits.\nIn de tweede helft van de jaren zestig schreef Wonder veel van zijn liedjes samen met Cosby en Moy. Hij nam zijn muzikale idee\u00ebn met een bandrecorder op, waarna Cosby er verder aan schaafde. Moy hielp met het schrijven van de liedteksten. Wonder vertelde in 1969 in een interview dat het schrijven van hele liedteksten niet aan hem besteed was:\nArtistieke vrijheid bij Motown.\nIn 1970 werd het album \"Signed, Sealed &amp; Delivered\" uitgegeven. Hierop speelden onder anderen ook Syreeta Wright, met wie hij later dat jaar trouwde, en Lynda Laurence. Tijdens de optredens ter promotie van het album liet hij zich begeleiden door The Third Generation, een achtergrondkoortje bestaande uit Laurence, haar zus Sundray Tucker en nicht Terri Hendricks.\nOp de eenentwintigste verjaardag van Wonder liep het door zijn moeder ondertekende contract bij Motown af. Hij hernieuwde het contract aanvankelijk niet en inde een miljoen dollar bij het label. Met dit geld liet hij zijn eigen muziekstudio bouwen en hij schreef zich in bij de University of Southern California. Een maand voor zijn verjaardag verscheen het album \"Where I'm Coming From\". Wonder wilde meer artistieke vrijheid en die bereikte hij in maart 1972 met een nieuw contract bij Motown. Het label mocht zijn platen uitgeven, maar Wonder behield alle rechten op zijn muziek. \"Where I'm Coming From\" was al aanmerkelijk be\u00efnvloed door de onderhandelingen tussen Wonder en Motown. Het was het eerste album dat hij volledig zelf produceerde en ook uit de inhoud van de door Wonder gezongen teksten blijkt een grotere onafhankelijkheid. In het nummer \"I Wanna Talk to You\" zingt hij bijvoorbeeld over racisme, een onderwerp waarover bij Motown niet of nauwelijks werd gezongen. Ook Marvin Gaye, met wie hij in de beginjaren had opgetreden, ontworstelde zich indertijd, met het album \"What's Going On\" in 1971, aan het strikte beleid van de platenbazen.\nHet eerste album dat onder het tweede contract werd uitgegeven was \"Music of My Mind\", in het voorjaar van 1972. De muziek voor deze plaat was al opgenomen tijdens de onderhandelingen. Wonder scheidde van Wright toen het album werd uitgegeven, maar schreef nog wel enkele liedjes van haar debuutalbum. Hij verzorgde in 1972 het voorprogramma van de Rolling Stones en bracht zo zijn muziek nog meer onder de aandacht van het blanke publiek. Wonder werkte voor \"Music of My Mind\" voor het eerst samen met het Britse elektronische-muziekduo Malcolm Cecil en Robert Margouleff, ook wel bekend als Tonto's Expanding Head Band. Deze samenwerking had onder meer tot gevolg dat Wonder veel gebruik ging maken van synthesizers en de talkbox in zijn muziek introduceerde.\nIn het najaar van 1972 bracht Motown het album \"Talking Book\" uit. De tournee met de Stones had tot gevolg dat twee van de singles van dit album, het energieke funknummer \"Superstition\" en het liefdesliedje \"You Are the Sunshine of My Life\", een succes werden. Beide platen bereikten de hoogste positie in de Amerikaanse hitlijst. \"Talking Book\" is, meer dan de voorgaande albums, een uiting van Wonders persoonlijke gevoelens en opvattingen:\n\"Talking Book\" werd begin augustus 1973 gevolgd door \"Innervisions\", een conceptalbum waarmee Wonder zijn visies op de maatschappij naar buiten bracht. Met het lied \"Too High\" waarschuwt hij voor de gevaren van drugs en in \"Living for the City\" beschrijft hij hoe moeilijk het leven van een zwarte man in New York was. Wonder werkte vaak tot diep in de nacht aan het schrijven en opnemen van de muziek. Bij de Grammy Awards in 1974 viel Wonder vier keer in de prijzen. \"Innervisions\" werd daarbij geprezen als het beste muziekalbum van 1973.\nDrie dagen na de uitgave van \"Innervisions\" belandde Wonder in een coma ten gevolge van een auto-ongeluk. Op 6 augustus 1973 was hij met zijn neef John Wesley Harris onderweg naar een benefietconcert in North Carolina. Harris, die achter het stuur zat, verloor zijn concentratie en reed in op een semi-dieplader. Wonder raakte bewusteloos en Harris besloot hem met een andere auto naar een ziekenhuis in Winston-Salem te brengen. Toen Wonder na vier dagen bijkwam, kon hij tijdelijk niet meer ruiken en proeven. Op 25 maart 1974 gaf Wonder zijn eerste concert sinds het ongeluk in de Madison Square Garden. Drie dagen later speelde hij met onder anderen John Lennon en Paul McCartney. De opnamen van deze jamsessie werden uitgebracht als bootleg met de titel \"A Toot and a Snore in '74\". Op 25 september 1974 trad Wonder samen met Elton John op in de Boston Garden. John en hij speelden hier een medley van \"Superstition\" en \"Honky Tonk Women\".\nIn het begin van de jaren zeventig doopte hij zijn achtergrondkoortje om tot Wonderlove, een naam die hij soms ook gebruikte voor zijn solowerk buiten Motown. Het label Epic Records gaf in 1974 het album \"Perfect Angel\" van Minnie Riperton uit. Wonder verzorgde hiervoor de arrangementen, speelde mee op enkele liedjes en werd onder de naam El Toro Negro als drummer vermeld. Riperton sloot zich in 1973 bij Wonderlove aan en was op haar beurt te horen op het in juli 1974 uitgegeven album \"Fulfillingness' First Finale\". De liedjes \"You Haven't Done Nothin'\" en \"Boogie on Reggae Woman\" werden hiervan als single uitgegeven. In diezelfde periode schreef en produceerde hij grotendeels het album \"\" van zijn ex-vrouw Syreeta Wright.\nOp 15 augustus 1975 verlengde Wonder zijn contract met Motown. De nieuwe overeenkomst leverde hem volledige artistieke vrijheid en dertien miljoen dollar op. Wonder werkte in totaal twee jaar lang aan het schrijven en opnemen van het album \"Songs in the Key of Life\", dat vaak gezien wordt als het laatste album uit zijn klassieke periode en als zijn magnum opus. Hij schreef in het najaar van 1975 ongeveer tweehonderd liedjes, waardoor de uitgave van \"Songs in the Key of Life\" telkens moest worden uitgesteld.\n Bij de uitreiking van de Grammy Awards in 1975 bedankte Paul Simon, die dat jaar de prijs voor het beste album won met \"Still Crazy After All These Years\", Wonder voor het feit dat hij dat jaar geen album had gemaakt. Op \"Songs in the Key of Life\" staat \"Contusion\" (Engels voor kneuzing), het enige liedje waarin Wonder verwijst naar het auto-ongeluk. Het stond dertien weken op de nummer \u00e9\u00e9n-positie in de Amerikaanse albumlijst en in 1976 werd ook dit album bekroond met een Grammy Award.\nJaren tachtig: commercieel succes.\nIn de periode van 1976 tot 1979 nam Wonder niets op en werd enkel het verzamelalbum \"Looking Back\" uitgegeven. Hij bracht in 1977 een bezoek aan Fela Kuti in Nigeria om met hem te spelen in zijn thuisstudio, de Kalakuta Republic. In 1979 werd \"Journey Through The Secret Life of Plants\" uitgebracht, met filmmuziek voor \"The Secret Life of Plants\". Deze door Walon Green geregisseerde natuurdocumentaire toonde met behulp van time-lapse-fotografie de groei en ontwikkeling van planten. Wonder schreef hiervoor grotendeels instrumentale newagemuziek aan de hand van gedetailleerde beschrijvingen door producent Michael Braun en geluidstechnicus Gary Olazabal.\nDe muziek op zijn twintigste studioalbum, \"Hotter than July\" (1980), kende invloeden uit de reggae en rap. Met een tweede plaats in de Britse hitlijst was dit zijn succesvolste album in het Verenigd Koninkrijk. Verder kwam er in 1982 een medley uit van Stars on 45 met hits uit zijn repertoire, \"Stars on Stevie\", die in allerlei landen in de hitparades terechtkwam. Hoewel hij wel veel bleef optreden, nam hij in deze periode een stuk minder op dan in het vorige decennium. In de eerste helft van de jaren tachtig gaf Tamla/Motown een reeks singles uit van Wonder, waaronder \"Master Blaster (Jammin')\", \"That Girl\", \"Ebony &amp; Ivory\" (met Paul McCartney) en \"I Just Called to Say I Love You\". In 1982 werd de compilatie \"Stevie Wonder's Original Musiquarium I\" uitgegeven. Het liedje \"I Just Called to Say I Love You\", dat deel uitmaakte van de soundtrack van \"The Woman in Red\", leverde Wonder in 1985 een Oscar en Grammy Award op. De clip werd opgenomen tijdens een concert in Ahoy Rotterdam. In dat jaar werkte hij mee aan \"We Are the World\" van USA for Africa.\nWonder werkte bijna vijf jaar aan het album \"In Square Circle\" (1985). Het liedje \"Part-Time Lover\" werd hiervan als single uitgebracht en bereikte de eerste plaats in de Amerikaanse hitlijst. In hetzelfde jaar werkte hij samen met Dionne Warwick aan een vertolking van het Burt Bacharach-nummer \"That's What Friends Are For\", die eveneens een Amerikaanse nummer \u00e9\u00e9n-hit werd. Daarnaast nam Wonder aan het eind van de jaren tachtig de singles \"Get It\" (met Michael Jackson) en \"My Love\" (met Julio Iglesias) op. In 1989 werd Wonder opgenomen in de Rock and Roll Hall of Fame.\nJaren negentig.\nWonder nam met Whitney Houston het liedje \"We Didn't Know\" op. Het staat op Houstons album \"I'm Your Baby Tonight\" en in 1992 werd het ook als single uitgegeven. Wonder en Houston traden in The Arsenio Hall Show op met \"We Didn't Know\" en \"Superstition\". Het album \"Conversation Peace\" uit 1995 was in commercieel opzicht teleurstellend, maar leverde Wonder wel twee Grammy Awards op voor de single \"For Your Love\". In het kader van de door American Express gesponsorde \"Charge Against Hunger/Natural Wonder Tour\" trad hij in elf Amerikaanse steden op. Een cover van Wonders compositie \"Pastime Paradise\" (van het album \"Songs in the Key of Life\") door rapper Coolio, getiteld \"Gangsta's Paradise\", werd in het najaar van 1995 een nummer \u00e9\u00e9n-hit in vijftien landen, waaronder Nederland, Belgi\u00eb en het Verenigd Koninkrijk. Een jaar later zong Wonder samen met urbanpopartiest Babyface over huiselijk geweld op de single \"How Come, How Long\". Hierop volgde een periode van bijna tien jaar waarin hij niets opnam en ook niet meer optrad.\nTerugkeer en recente ontwikkelingen.\nIn 2005 keerde hij terug met het album \"A Time to Love\", waarop hij onder meer met Prince en Paul McCartney speelt. Op 2 juli 2005 trad hij op Live 8 op met de liedjes \"Higher Ground\" en \"Master Blaster (Jammin')\". In 2007 toerde hij voor het eerst weer rond, en wel met de tournee \"A Wonder Summer's Night\". Na Jacksons overlijden bracht Wonder bij diens rouwdienst op 7 juli 2009 de liedjes \"Never Dreamed You'd Leave in Summer\" en \"They Won't Go When I Go\" ten gehore. Op 29 oktober 2009 trad hij met onder anderen Sting (als bassist), Jeff Beck en John Legend op ter gelegenheid van het vijfentwintigjarig bestaan van de Rock and Roll Hall of Fame. In oktober 2011 werd bekend dat muziek van Wonder te spelen zal zijn in het derde deel van het videospel \"Rock Band\". Wonder nam voor het in november 2013 uitgegeven album \"Loved Me Back to Life\" van C\u00e9line Dion met haar opnieuw het liedje \"Overjoyed\" op. In januari 2014 trad Wonder met Daft Punk, Pharrell Williams en Nile Rodgers op tijdens de uitreiking van de 56e Grammy Awards.\nOpvattingen, liefdadigheid en activisme.\nNaast zijn muzikale loopbaan is Wonder een fervent activist. In de jaren zeventig gaf hij in zijn muziek voor het eerst uiting aan zijn morele en politieke standpunten. De liedjes \"Living for the City\" (van \"Innervisions\") en \"Black Man\" (van \"Songs in the Key of Life\") schetsen bijvoorbeeld een maatschappij waarin gekleurde mensen minder rechten krijgen. In de jaren tachtig liet hij zich nog meer kennen als politiek activist. Op 14 februari 1985 nam Wonder deel aan een protest tegen apartheid, waarbij hij gearresteerd werd, de single \"Happy Birthday\" hoorde bij een campagne voor de verwezenlijking van de Martin Luther Kingdag en hij was betrokken bij de Rainbow Coalition van Jesse Jackson. Zijn Oscar voor \"I Just Called to Say I Love You\" in 1985 droeg Wonder op aan Nelson Mandela, waardoor zijn muziek tijdelijk niet meer op Zuid-Afrikaanse radiostations gedraaid werd. Wonder heeft zich onder meer verzet tegen racisme, alcoholmisbruik en rijden onder invloed (het nummer Don't Drive Drunk van het album The Woman in Red). Hij protesteerde op 6 juni 1982 met Bob Dylan en Jackson Browne tegen kernenergie en geweld op Peace Sunday in Pasadena (Californi\u00eb). Hij zamelt geld in voor verstandelijk gehandicapte en blinde kinderen via zijn Wonder Foundation, en zette zich in voor de bewustwording van (de gevaren van) aids. Zo nam hij in de jaren tachtig met Gladys Knight, Dionne Warwick en Elton John een cover op van \"That's What Friends Are For\" voor amfAR, een Amerikaanse non-profitorgansiatie die onderzoek doet naar aids. In 2014 kreeg hij de Presidential Medal of Freedom.\nPersoonlijk leven.\nOp 14 september 1970 trouwde Wonder met Syreeta Wright. De twee werkten op muzikaal vlak samen, ook na hun scheiding in 1972. Wright overleed op 6 juli 2004.\nIn de jaren zeventig had hij een relatie met Yolanda Simmons. De geboorte van hun eerste kind, Aisha Zakia (Swahili voor 'kracht' en 'intelligentie'), in april 1975 inspireerde hem tot het schrijven van \"Isn't She Lovely?\". In dit liedje is Aisha te horen. Dertig jaar later, op het album \"A Time to Love\", zingt Aisha Morris op enkele liedjes mee. Op 16 april 1977 werd hun tweede kind geboren.\nWonder woonde van 1996 tot 2000 samen met kledingassistente Angela McAfee en trouwde in 2001 met modeontwerpster Karen Millard, die werkzaam is onder de naam Kai Milla. Haar zoon uit een vorig huwelijk werd vervolgens door Wonder geadopteerd. Wonder en Millard kregen samen twee kinderen. In 2012 vroeg Wonder een echtscheiding aan. In de zomer van 2017 trouwde Stevie Wonder met de 25 jaar jongere Tomeeka Robyn Bracy met wie hij in december 2014 dochter Nia kreeg.\nIn september 2019 onderging Wonder een niertransplantatie."}
{"id": "6574", "revid": "60775", "url": "https://nl.wikipedia.org/wiki?curid=6574", "title": "Vastentijd", "text": "Vastentijd, veertigdagentijd of lijdenstijd is de periode voorafgaand aan het christelijke Paasfeest. Voor katholieken begint de vastentijd op Aswoensdag, voor protestanten op de eerste van de zeven lijdenszondagen. Voor katholieken is deze tijd een periode van vasten en bezinning. Alhoewel er zesenveertig dagen verlopen tussen Aswoensdag en Pasen (einde van de vastentijd), wordt er traditioneel (binnen de Katholieke Kerk) niet gevast op de zes zondagen tijdens die periode, waardoor de totale duur van de vastentijd op veertig dagen uitkomt. In het oosters christendom wordt er achtenveertig dagen gevast tot Pasen. De laatste week v\u00f3\u00f3r Pasen wordt niet meer gerekend tot de \"veertigdagentijd\", maar tot de Goede week.\nIn de vroegchristelijke tijd vastte men tot zonsondergang. Onder andere koning David en de profeet Dani\u00ebl vastten in voorchristelijke tijden al, om Gods hulp en steun te zoeken (2 Samu\u00ebl 12:16; Dani\u00ebl 9:3). Ook Jezus ging direct na zijn doop veertig dagen vasten (Matthe\u00fcs 4:2). Rond het jaar 250 werd dit vasten uitgebreid naar alle dagen van de Goede Week, terwijl het Concilie van Nicaea in 325 getuigt van een veertigdagenvasten.\nKatholieke Kerk.\nDe vastentijd begint voor katholieken na de drie dagen van Carnaval, op Aswoensdag, wanneer het askruisje wordt opgelegd. De periode eindigt met Pasen. De vastenperiode duurt in totaal 46 dagen, zo'n zes en een halve week. Op 40 dagen wordt er daadwerkelijk gevast, de zes zondagen zijn hiervan uitgezonderd. Vasten wordt voorafgegaan door de Vastenavond en het carnaval. De Kerk heeft in de loop der eeuwen de regels omtrent het vasten versoepeld. In de 9e eeuw verschoof men de enige maaltijd van zonsondergang naar 3 uur, vanaf de 14e eeuw naar de middag.\nVolgens de geboden van de Katholieke Kerk moeten katholieken vanaf 14 jaar zich op vrijdagen en enige andere dagen, zoals Aswoensdag, onthouden van het gebruik van vlees of van een ander voedsel volgens de voorschriften van de bisschoppenconferentie (\"onthoudingsgebod\"). In het nieuwe kerkelijke wetboek van 1983 (canones 1249 t/m 1253) blijft het onthoudingsgebod nagenoeg ongewijzigd: op vrijdagen en op Aswoensdag. Onthouding samen met vasten wordt gevraagd op Aswoensdag en op Goede Vrijdag (\"vastengebod\"). Minderjarigen en zestigplussers worden ontheven van het vastengebod. De bisschoppenconferenties hebben de bevoegdheid het onderhouden van vasten en onthouding nader te bepalen en ook andere vormen van boete zoals liefdadigheidswerken en oefeningen van vroomheid geheel of gedeeltelijk in de plaats te stellen van vasten en onthouding. Zo bepaalde de Nederlandse Bisschoppenconferentie in 1989: De Katholieke Kerk is in de loop der eeuwen minder streng geworden bij het voorschrijven van het vasten en heeft ook alternatieve vormen van vasten en onthouding voorgesteld.\nDe regeling met vasten is dus als volgt:\nOok zijn er de zogenaamde Quatertemperdagen, waarmee elk van de vier seizoenen van het jaar wordt begonnen.\nDe verschillende zondagen van de vastentijd hebben een specifieke naam. De eerste vijf zondagen ontlenen hun naam aan de beginwoorden van het intro\u00eftusgezang:\nDe laatste week, de Goede Week, is het hoogtepunt van de vastenperiode. Van deze week is het tridu\u00fcm samen met de Paasdag het absolute centrum van het liturgische jaar. Het Tridu\u00fcm Sacrum omvat de dagen Witte Donderdag, Goede Vrijdag en Stille Zaterdag. Traditioneel zijn deze dagen nog sterker aan het gebed gewijd. Er bestaat ook een traditie om deze dagen in retraite door te brengen.\nDe voorvasten is de liturgische periode van twee\u00ebnhalve week die voorafgaat aan Aswoensdag. Ook deze periode heeft een boetekarakter, zij het wat milder dan de veertigdagentijd. Bij de aanpassing van de liturgische kalender na het Tweede Vaticaans Concilie (1962-1965) werden de drie zondagen van de voorvasten (Sexagesima, Septuagesima en Quinquagesima) niet meer opgenomen en vervangen door gewone zondagen door het jaar. Katholieken die de Tridentijnse liturgie volgen met de daarbij horende liturgische kalender, vieren deze zondagen nog steeds.\nGedurende de vastentijd werd in de kerk vroeger een vasten- of hongerdoek opgehangen tussen het middenschip en het priesterkoor ter bedekking van het altaar. Dit gebruik is in sommige kerken in ere hersteld, de doek toont dan meestal afbeeldingen van armoede in ontwikkelingslanden.\nTussen Aswoensdag en Pasen voert de Katholieke kerk in Nederland een gezamenlijke Vastenaktie campagne, een periode waarin men mindert voor een ander en geld werft voor projecten in ontwikkelingslanden. In Belgi\u00eb wordt dit gedaan door de actie van Broederlijk Delen.\nOrthodoxe Kerk.\nVastendagen:\nVastentijden:\nDe Goede Week (Lijdensweek) en het weekend voor Pasen t.w. Lazaruszaterdag en Palmzondag worden niet meegerekend, zodat de Grote Vasten toch op een lengte van 40 dagen uitkomt.\nDe verschillende zondagen van de vastentijd hebben een eigen thema:\nDe overige vastenperioden:\nVOLLE onderbroken WEKEN (feesttijden zonder vasten of onthouding):\nVolgens het kerkelijk reglement is er op Kerstmis en Theofanie, als die op woensdag of vrijdag vallen, geen vasten. Op de vooravond van Kerstmis en Theofanie en op het feest van Kruisverheffing en van de Onthoofding van Johannes de Voorloper is een maaltijd met plantaardige olie toegestaan. Op de feesten van de Ontmoeting van Jezus Christus in de Tempel, Transfiguratie, de Ontslaping van de Moeder Gods, de Geboorte van de Moeder Gods, de Tempelgang van de Moeder Gods, de Geboorte van Johannes de Voorloper en Doper, de apostelen Petrus en Paulus en van Johannes de Theoloog, als die op woensdag of vrijdag vallen, alsmede in de periode van Pasen tot Pinksteren is op woensdag en vrijdag vis toegestaan.\nTussen haakjes data volgens de juliaanse kalender.\nProtestantisme.\nDe calvinistische reformatie breekt met de veertigdagentijd. Er komen zeven lijdensweken voor in de plaats. Over deze wijziging is nauwelijks kerkelijke besluitvorming bekend. Alleen de provinciale synode van Assen bepaalt in het jaar 1619 dat de kerk zeven lijdensweken moet houden. Hierdoor is er in het protestantisme geen nadrukkelijke gezamenlijke traditie van vastenperiode. Wel zijn er individuele protestanten die vasten in de 40 dagen voor Pasen. Op individuele basis of in kleine groepen wordt er door sommige protestanten ook ergens anders in het jaar gevast. De precieze inhoud van het vasten is niet helder gedefinieerd. Zo zijn er mensen die meerdere dagen achter elkaar in het geheel niet eten, terwijl anderen zich onthouden van een bepaalde gewoonte, zoals roken, televisie kijken of alcohol nuttigen.\nDe grondleggers van het gereformeerd protestantisme hadden oog voor een goede vastenpraktijk. Calvijn wijdt in zijn grote werk de \"Institutie\" verschillende paragrafen aan de praktijk van het vasten. Voetius gaat in zijn grote werk over de godsvrucht uitvoerig in op het daadwerkelijk vasten door gelovigen. Dit vasten is echter gekoppeld aan boetedoening, bijvoorbeeld rond biddagen en niet aan de periode van de veertig dagen voor Pasen. In het protestantse christendom van de 21e eeuw is deze praktijk goeddeels verloren gegaan.\nBand met de natuur.\nDe veertigdagentijd valt in onze streken altijd samen met het begin van een nieuwe lente, tenzij Pasen heel vroeg valt. Zoals de gehele natuur vol fris leven wordt (lammetjes, eerste bloemen, jonge knopen aan de bomen...) wil men ook opnieuw fris beginnen, doet men de grote schoonmaak, willen christenen hun geloof opfrissen.\nVroeger mochten de gelovigen tijdens de veertigdagentijd geen vlees en ook geen eieren eten. Daarom waren er met Pasen extra veel kuikentjes. Vandaar het gebruik om eieren te eten met Pasen. Omdat eieren symbool zijn van nieuw leven, werden ze het symbool van de verrijzenis.\nExterne linken.\nBijbel in 1000 seconden van C. Leterme"}
{"id": "6575", "revid": "142236", "url": "https://nl.wikipedia.org/wiki?curid=6575", "title": "Train (band)", "text": "Train is een Amerikaanse rockband uit San Francisco.\nGeschiedenis.\nIn 1997 trad de groep op in het voorprogramma van groepen als Blues Traveler, Barenaked Ladies en Counting Crows. In 1998 verscheen hun naar henzelf vernoemde debuutalbum, dat poprock bevatte. Van het debuutalbum werden in thuisland Amerika \u00e9\u00e9n miljoen exemplaren verkocht. De band wist vijf keer genomineerd te worden voor een Grammy.\nDe doorbraak van de band kwam met het tweede album \"Drops of Jupiter\" uit 2001. Vooral de gelijknamige single werd wereldwijd een grote hit. Het leek erop dat de band een eendagsvlieg zou blijven, want na \"Drops of Jupiter\" behaalden ze geen hit meer, tot in 2010. Met de single \"Hey, Soul Sister\" had de band zelfs een nummer 1-hit in Nederland. Nadien ging het weer goed met de band en in 2012 bereikten ze met de single \"Drive By\", de eerste single van het album \"California 37\", weer een top 10-hit. In 2013 volgden de hits \"Bruises\" en \"Mermaid\"."}
{"id": "6576", "revid": "67818612", "url": "https://nl.wikipedia.org/wiki?curid=6576", "title": "Joshua Kadison", "text": "Joshua Kadison (Los Angeles, 8 februari 1963) is een Amerikaans zanger en liedjesschrijver.\nKadison is geboren in Hollywood (Los Angeles). Hij begon piano te spelen en liedjes te schrijven toen hij 12 jaar oud was. Na het overlijden van zijn moeder verliet hij het ouderlijk huis. Hij kwam ten slotte in Nashville terecht.\nKadison is onder meer be\u00efnvloed door Cole Porter en George Gershwin, en is vooral bekend geworden door nummers als \"Jessie\" en \"Beautiful in my eyes\". Bekendheid kreeg hij door zijn relatie met Sarah Jessica Parker.\nHet schijnt dat het liedje 'Jessie' geschreven is voor Sarah Jessica Parker, de actrice die Carrie Bradshaw speelt in de populaire serie 'Sex and the City'. Sarah Jessica Parker en Kadison hadden een relatie, en toen het uitging schreef hij het lied \"Jessie\". Sarah Jessica Parker zei in een interview ooit, dat ze hem nog nooit ontmoet had, dus ook geen relatie met hem heeft gehad.\nZij bevestigt dit dus niet."}
{"id": "6577", "revid": "238536", "url": "https://nl.wikipedia.org/wiki?curid=6577", "title": "Ricky Martin", "text": "Enrique Mart\u00edn Morales (San Juan, 24 december 1971), beter bekend onder zijn artiestennaam Ricky Martin, is een Puerto Ricaans zanger die wereldwijd meer dan 55 miljoen albums heeft verkocht.\nBiografie.\nIn Puerto Rico begon Martin zijn carri\u00e8re op achtjarige leeftijd als kindsterretje bij de in Zuid-Amerika razendpopulaire jongensgroep Menudo. Zijn eerste drie singles werden grote zomerhits.\nMartin is ambassadeur van UNICEF en richtte de Ricky Martin Foundation op, een stichting die opkomt voor kansarme kinderen over de gehele wereld. Op 16 oktober 2007 kreeg Martin een ster op de Hollywood Walk of Fame. Ook is hij vanaf dat jaar meerdere malen een uitgenodigde artiest op het internationaal songfestival van Vi\u00f1a del Mar in Chili, het belangrijkste songfestival van Latijns-Amerika.\nIn 2011 verwierf hij de Spaanse nationaliteit, samen met de Puerto Ricaanse acteur Benicio del Toro.\nMartin trouwde in 2017 en heeft drie zonen en een dochter via draagmoederschap. In juli 2023 maakte hij bekend te gaan scheiden."}
{"id": "6578", "revid": "6019", "url": "https://nl.wikipedia.org/wiki?curid=6578", "title": "Evolutieleer", "text": ""}
{"id": "6579", "revid": "21048", "url": "https://nl.wikipedia.org/wiki?curid=6579", "title": "Shania Twain", "text": "Shania Twain (Windsor (Ontario), 28 augustus 1965), eigenlijke naam Eilleen Regina Twain, is een Canadese zangeres.\nBiografie.\nShania werd geboren als Eilleen Regina Edwards en was het tweede kind van een gezin met vijf kinderen. Haar vader was een halfbroer van de Nederlandse zanger Henk Wijngaard. Ze groeide op in Timmins, Ontario, Canada.\nJonge jaren.\nToen Twain twee jaar was, scheidden haar ouders. Haar moeder hertrouwde met Jerry Twain, een Ojibwa-indiaan. Hij adopteerde Eilleen en voedde haar op. Later nam ze zijn achternaam aan. Vanaf haar achtste jaar trad ze op in allerlei clubs, gemeenschapshuizen en voor radiostations. Vader en moeder Twain leefden in uiterste armoede en verkeerden niet in de luxe om haar kinderjaren met spelen te vullen. Toen Shania 22 jaar was, verloor ze haar beide ouders door een auto-ongeluk. Ze nam de zorg voor haar jongere zus en twee jongere broers (13 en 14 jaar) op zich. Ze kocht een huis en vervulde haar zuster-/moederrol totdat haar broers en zus op eigen benen konden staan. Toen dat zover was, besloot Shania om haar droom om zangeres te worden te verwezenlijken. \nZe begon haar carri\u00e8re als countryzangeres. Haar eigen naam Eilleen veranderde ze in Shania omdat die naam beter paste in combinatie met de achternaam Twain. Er wordt wel beweerd dat Shania in de taal van de Ojibwa-indianen \"Ik ben onderweg/op weg\" betekent, maar hierover is veel onduidelijkheid. Haar biograaf, Robin Eggar, schrijft hierover dat er noch in de Ojibwa-taal noch in het Cree een term voorkomt die klinkt als 'shania' en die deze betekenis heeft.\nSeksueel misbruik.\nShania is openhartig geweest over het fysiek geweld en seksueel misbruik in haar jeugd. In 2022 onthulde ze dat ze vanaf haar 10e levensjaar seksueel misbruikt is door haar stiefvader. Zo vertelde ze over dat ze er alles aan deed om thuis niet op te vallen als meisje en vrouw. Ze schaamde zich daardoor voor het zijn van een vrouw. Aan het begin van haar muzikale carri\u00e8re heeft ze het dan ook erg moeilijk gehad met de aandacht die ze kreeg om haar uiterlijk. \nNa het overlijden van haar ouders vindt ze het dan ook erg belangrijk om te zingen over vrouwelijkheid. \nEerste opname.\nDoor haar manager kwam Twain in contact met Norro Wilson en Buddy Canon van Mercury Records. De door haar opgenomen demo bleek redelijk overtuigend en leidde rechtstreeks tot de verschijning van haar eerste album in 1993. Dit album, \"Shania Twain\", boekte weinig succes. Er stond slechts \u00e9\u00e9n nummer op dat door Shania zelf geschreven is, namelijk \"God Ain't Gonna Getcha for That\". Later zou blijken dat ze met haar eigen nummers meer succes zou bereiken.\nThe Woman In Me.\nIn 1993 ontmoette Shania producer Robert John \"Mutt\" Lange die op dat moment bekendheid had gekregen door mee te werken aan de platen van o.a. AC/DC en Bryan Adams. Samen met hem schreef ze verschillende nummers voor haar tweede album \"The Woman in Me\". De muzikale samenwerking leidde al gauw tot een romance en eind 1993 stappen de twee in het huwelijksbootje. Het album werd begin 1995 uitgebracht en betekende een grote doorbraak voor de zangeres in Canada, Amerika en Australi\u00eb. Nummers als \"Whose bed have your boots been under?\" en \"Any man of mine\" beklommen de hitlijsten en van het album werden zo'n 12 miljoen exemplaren verkocht. In 1996 ontving Shania een Grammy voor dit album.\nCome On Over.\nHaar derde album \"Come On Over\" werd nog beter verkocht (41 miljoen exemplaren wereldwijd, waarvan 20 miljoen in de VS) en was het album waarmee Shania ook Europa veroverde. Het is het op vier na best verkochte album aller tijden en het best verkochte album ooit door een vrouwelijke artiest. In Nederland stond het album tussen 1998 en 2000 132 weken lang in de Album Top 100, waarmee het het op twee na het langst genoteerde album aller tijden (aan \u00e9\u00e9n stuk) in de lijst is. Door uitgebrachte hits als \"You're Still the One\", \"That don't impress me much\" en \"Man! I Feel Like a Woman!\" kreeg Shania de status van een superster. Na het album volgde een tour van bijna een jaar, met 161 shows. Van het concert in Dallas op 12 september 1998 werd een opname gemaakt, die op video en dvd verscheen onder de naam \"LIVE\". De videoclips van \"Honey, I'm Home\" en \"Come On Over\" zijn gedurende dit concert opgenomen. Tijdens een concert in Ottawa trad een 14-jarig meisje met Shania op, omdat ze via een radiowedstrijd gewonnen had. Dat meisje werd later bekend als Avril Lavigne.\nUp!\nIn 2002 kwam Shania met een nieuw album genaamd \"Up!\", dat in drie verschillende edities uitgebracht werd, namelijk een pop-, country- en wereldmuziekversie. Qua verkoop scoorde \"Up!\" minder goed dan \"Come On Over\", maar het werd met de verkoop van 12 miljoen exemplaren wel gezien als een waardige opvolger. Shania gaf zelf al aan dat ze zich na het succes van \"Come On Over\" niet meer hoefde te bewijzen, zoals ze bij het album \"The Woman In Me\" wel moest doen. Ook na \"Up!\" volgde een tour, die bijna een jaar duurde, met 113 shows in 13 verschillende landen. Dit keer werd ook Nederland aangedaan, met twee uitverkochte concerten in Ahoy Rotterdam. Op 27 juli 2003, een maand voordat de tour begon, werd er in Chicago al een gratis openluchtconcert gegeven ter promotie van het album en de tour. Dit concert verscheen op dvd met de naam \"Up! Live in Chicago\". De videoclips van \"She's not just a pretty face\" en \"It only hurts when I'm breathing\" zijn op deze avond opgenomen. \nIn 2004 kreeg ze een ster op Canada's Walk of Fame. Ook werd er een Greatest Hits-album uitgebracht. Een ster op de Hollywood Walk of Fame volgde in 2011.\nTegenslagen.\nTijdens het Amerikaanse gedeelte van de tour in 2003 werd Shania gebeten door een teek waarbij ze de ziekte van Lyme opliep. Hierdoor liep ze een beschadiging aan haar stembanden op, die met therapie verholpen moest worden. Tot overmaat van ramp bleek haar echtgenoot een affaire te hebben met haar beste vriendin. Een echtscheiding werd in 2008 aangevraagd. Hierna vond Shania opnieuw het geluk en trouwde ze met Fr\u00e9d\u00e9ric Thi\u00e9baud, de inmiddels ex-echtgenoot van haar beste vriendin.\nIn 2018 heeft ze twee open keeloperaties ondergaan. Haar stem klinkt hierdoor anders en lager dan voorheen. Maar ze is erg blij weer te kunnen zingen. Wel geeft ze aan af en toe problemen te hebben met praten. \nComeback.\nIn het voorjaar van 2011 vertoonde de Amerikaanse zender de zesdelige televisieserie \"Why not? with Shania Twain\", die Twain volgde tijdens de verwerking van haar moeilijke jeugd en echtscheiding. Ook is te zien hoe haar single \"Today Is Your Life\" tot stand gekomen is en hoe ze overweegt om opnieuw te gaan optreden in Las Vegas. Twain kampte op dat moment nog met een aandoening aan de stembanden, die spreken en zingen bemoeilijkte. Op 8 juni 2011 werd tijdens een persconferentie in de Country Music Hall of Fame bekendgemaakt dat Twain twee jaar lang zou gaan optreden in het Colosseum van Caesars Palace met haar show \"Still the One\". Op 26 augustus 2013 gaf Twain in een interview aan \"Good Morning America\" aan wel genoeg nummers te hebben voor een nieuw album, maar nog zoekende te zijn naar een producer. \nEind 2016 maakte Twain bekend dat ze het jaar erop een nieuw album zou uitbrengen. Dat gebeurde uiteindelijk in september 2017. De plaat verscheen onder de titel \"Now\" en was Twains meest persoonlijke werk tot dan toe. Alle liedjes op het album schreef ze zelf, zonder de hulp van andere songwriters. De eerste single \"Life's About To Get Good\" verscheen enkele maanden voor de release. Het album bereikte een week na de releasedatum de #1 positie in Canada, Australi\u00eb, Schotland, Engeland en de Verenigde Staten. \nIn het voorjaar van 2018 begon Twain met de \"Shania Now Tour\" waarbij ze dit keer sinds lange tijd ook weer diverse Europese landen aandeed, waaronder Nederland (Ziggo Dome) en Belgi\u00eb (Sportpaleis).\nIn juli 2022 verscheen er een documentaire over Shania Twain op Netflix: \"Not Just A Girl\". Naast de documentaire werden ook een single en een compilatiealbum uitgebracht met dezelfde titel. In september werd de single \"Waking Up Dreaming\" uitgebracht en in oktober de promotrack \"Last Day Of Summer\". Beide nummers zijn afkomstig van Shania's zesde studioalbum \"Queen Of Me\" dat op 3 februari 2023 werd uitgebracht. Om het album te ondersteunen ging de zangeres weer op wereldtournee, alleen sloeg ze Nederland dit keer over.\nIn datzelfde jaar volgde een verrassende samenwerking met zangeres Anne-Marie. De twee namen samen het nummer \"Unhealthy\" op. Het lied schopte het in het najaar van 2023 tot de tweede plaats in de Top 40.\nPersoonlijk leven.\nIn 2001 beviel Shania van een zoon genaamd Eja en verhuisde naar Zwitserland, nabij Montreux. Ook kocht Twain met haar toenmalige echtgenoot een ranch met schapen in Nieuw-Zeeland, bij Lake Wanaka. Eind 2006 deed Shania haar \"Ch\u00e2teau de Sully\" in La Tour-de-Peilz van de hand. Een aantal kilometers verderop in Corseaux (eveneens aan het meer van Gen\u00e8ve) kocht ze een kleiner huis. Ze bleef met man en zoon in Zwitserland wonen. Als reden voor de verkoop werden rust, privacy en de zo door Shania geliefde paardensport genoemd. Op 15 mei 2008 maakte Twains manager bekend dat Mutt en zij na een huwelijk van veertien jaar gingen scheiden. Mutt bleek een relatie te hebben met Marie-Anne Thi\u00e9baud, een toenmalige werknemer van de zangeres. Op 1 januari 2011 hertrouwde Twain in Puerto Rico met Fr\u00e9d\u00e9ric Thi\u00e9baud, die gescheiden was van Marie-Anne, de minnares van Shania's ex.\nBoek.\nIn het voorjaar van 2011 gaf uitgever Atria Books een biografie uit over Twain. Daarin komen onder meer haar doorbraak in de muziekindustrie, haar moeilijke jeugd en de scheiding van haar echtgenoot aan bod."}
{"id": "6580", "revid": "211114", "url": "https://nl.wikipedia.org/wiki?curid=6580", "title": "Michael Jackson (doorverwijspagina)", "text": ""}
{"id": "6581", "revid": "34450", "url": "https://nl.wikipedia.org/wiki?curid=6581", "title": "Whitney Houston", "text": "Whitney Elizabeth Houston (Newark (New Jersey), 9 augustus 1963 \u2013 Beverly Hills (Californi\u00eb), 11 februari 2012) was een Amerikaans zangeres, model en actrice. Houston is volgens Guiness World Records de zangeres met de meeste prijzen aller tijden en is een van de bestverkopende artiesten ooit met 220 miljoen verkochte platen wereldwijd.\nBiografie.\n1963\u20131984.\nHouston was een dochter van Cissy Houston (achtergrondzangeres van onder anderen Elvis Presley en Aretha Franklin) en John Houston en een nicht van de zangeres Dionne Warwick. Houston kwam al vroeg in aanraking met muziek. Samen met haar moeder toerde ze als tiener langs diverse nachtclubs en ontwikkelde daarmee haar zangstem. Als veertienjarig meisje was ze in 1977 de leadvocaliste in het nummer \"Life's a Party\" van de Michael Zager Band. Frontman Zager regelde een platencontract voor de zangeres, maar haar moeder vond dat Houston eerst haar school moest afronden, voordat ze zich in mogelijk succes zou storten. In 1978 was Houston een van de achtergrondzangeressen op Chaka Khans \"I'm Every Woman\", dat Houston in de jaren negentig in een eigen versie zou opnemen voor de soundtrack van de film \"The Bodyguard\". Ook op de platen van Jermaine Jackson en Lou Rawls was Houston te horen. Begin jaren tachtig kwam haar carri\u00e8re als fotomodel van de grond. Ze poseerde voor \"Seventeen\" en was een van de eerste vrouwen met een donkere huidskleur op de omslag. In 1983 zag Gerry Griffith (werkzaam bij platenlabel Arista Records) Houston optreden met haar moeder in een New Yorkse nachtclub. Hij was onder de indruk van haar talent en bracht Houston in contact met Clive Davis, het hoofd van het label. Na een showcase was ook Davis in de ban van haar talent, waarna al snel een platencontract volgde. Tijdens \"The Merv Griffin Show\" maakte Houston haar Amerikaanse televisiedebuut.\n1985\u20131986: eerste succes.\nHoewel Houston in 1983 bij Arista een contract tekende voor meerdere albums, werd er niet meteen een begin gemaakt met haar eerste lp. Clive Davis wilde het juiste materiaal voor de zangeres hebben en dat kostte tijd. Houston nam als eerste het nummer \"Hold Me\" op, een duet met Teddy Pendergrass dat in 1985 op haar album terechtkwam. Het nummer verscheen ook als single en werd een top 5-r&amp;b-hit in de Verenigde Staten; voor Houston haar eerste succes in de hitlijsten. In februari 1985 verscheen Houstons titelloze debuutalbum, geproduceerd door Michael Masser, Kashif, Jermaine Jackson en Narada Michael Walden. De leadsingle \"Thinking About You\" flopte en het album dreigde daardoor dezelfde kant op te gaan. De daaropvolgende single \"You Give Good Love\" bereikte de derde plaats in de Billboard Hot 100 en bezorgde Houston haar doorbraak. Hierna steeg het album steeds hoger in de Amerikaanse albumlijst. Het jazzy \"Saving All My Love for You\" was het volgende succes. Houston behaalde er haar eerste Amerikaanse nummer 1-hit mee. Ook in Engeland behaalde dit nummer de eerste positie in de hitlijsten. De single \"How Will I Know\" (tevens nummer 1 in de Verenigde Staten) werd met zijn videoclip op MTV gedraaid, een zeldzame prestatie, aangezien er in die tijd nog vrij weinig clips van Afro-Amerikanen op de muziekzender getoond werden. Voor Houston was het haar debuut bij een groot publiek.\nOp 19 april 1985 trad zij op in het Nederlandse AVRO-programma \"Liesbeth List-Show van de maand\". Hierin zong zij met Liesbeth List het duet \"Aan de andere kant van de heuvels/The Far Side of the Hill\" en solo haar latere grote hit \"The Greatest Love of All\".\nIn 1986, bijna een jaar na de verschijning van haar debuutalbum, stond dit 14 weken op de eerste plaats in de Amerikaanse albumlijst. Met \"Greatest Love of All\" scoorde Houston hierna haar derde nummer 1-hit. Tijdens de Grammy Awards in '86 ontving Houston haar eerste Grammy: Best Pop Vocal Performance voor \"Saving All My Love for You\". Hierna volgden onder andere een aantal American Music Awards en een MTV Video Music Award. Het album was destijds het bestverkopende debuutalbum van een vrouwelijke artiest.\n1987\u20131991: status van een superster.\nHoustons tweede album, simpelweg \"Whitney\" genaamd, verscheen in juni 1987. De productie was in handen van dezelfde mensen die verantwoordelijk waren voor de sound op haar debuutalbum. In de Verenigde Staten en het Verenigd Koninkrijk debuteerde de cd op nummer 1 in de albumlijsten. Houston was daarmee de allereerste zangeres die dit voor elkaar kreeg. Ook in andere landen bereikte het album de top, zoals Engeland, Finland en Duitsland. De vier uitgebrachte singles \"I Wanna Dance with Somebody (Who Loves Me)\", \"Didn't We Almost Have It All\", \"So Emotional\" en \"Where Do Broken Hearts Go\" bereikten allemaal de eerste plaats in de Verenigde Staten. In totaal stond Houstons nummer 1-succes daardoor op zeven stuks, een record waarmee ze The Beatles en Elvis Presley versloeg die ieder zes nummer 1-hits achter elkaar behaalden. Ze is tot de dag van vandaag de enige artiest die zeven opeenvolgende nummer 1-hits had. \"Love Will Save the Day\" was de laatste single die van dit album werd uitgebracht. Het behaalde niet de eerste plaats maar werd wel een Amerikaanse Top 10-hit. Het duet met haar moeder \"I Know Him So Well\" is alleen in sommige Europese landen als single uitgebracht. \"Whitney\" behaalde negen keer platina voor de verkoop van 9 miljoen stuks in de Verenigde Staten alleen al. Tot nu toe is het album wereldwijd 25 miljoen keer verkocht. Tijdens de Grammy's in 1988 ontving de zangeres haar tweede prijs voor Best Pop Vocal Performance voor \"I Wanna Dance with Somebody (Who Loves Me)\". Kort na de verschijning van het album ging Houston tevens voor de eerste maal op tournee met de 'Moment of Truth World Tour'. In april 1988 stond Houston viermaal in een uitverkocht Ahoy Rotterdam.\nVoor de Olympische Zomerspelen 1988 zong de zangeres het nummer \"One Moment in Time\" in, dat wederom een grote hit werd. Het kwam niet tot de eerste plaats in de Verenigde Staten (top 5) maar wel in onder andere Duitsland en het Verenigd Koninkrijk. Met het succes van twee albums op haar naam werd Houston gezien als de grootste sensatie sinds Michael Jackson. Op haar derde album \"I'm Your Baby Tonight\" dat in 1990 verscheen ging de zangeres een wat meer urban-achtige kant op. Het titelnummer en \"All the Man That I Need\" werden wereldhits en Houstons achtste en negende Amerikaanse nummer 1-hit. Andere singles als \"My Name Is Not Susan\", \"Miracle\", \"I Belong to You\" en \"We Didn't Know\" (duet met Stevie Wonder) werden minder grote hits. Al evenaarde de verkoop van het album het succes van de voorgaande cd's niet, er zijn wereldwijd toch zo'n tien miljoen exemplaren van verkocht. In 1991 kreeg Houston de kans om tijdens de Super Bowl XXV het Amerikaanse volkslied (\"The Star-Spangled Banner\") te zingen voor een miljoenenpubliek. Haar opname van het nummer verscheen ook op single en haalde de Amerikaanse top 20, waarmee ze de eerste artieste was die het met het volkslied in popversie tot de hitlijsten schopte. In september 1991 stond Houston zesmaal in een uitverkocht Ahoy.\n1992\u20131994: huwelijk met Bobby Brown en \"The Bodyguard\".\nOver Houstons liefdesleven werd van begin af aan gespeculeerd in de media. Zo had ze ooit een date met acteur Eddie Murphy. Uiteindelijk viel ze voor de charmes van r&amp;b-ster Bobby Brown in 1989. Na drie jaar traden zij in het huwelijk. In maart 1993 werd haar dochter Bobbi Kristina geboren.\nDoor het succes van haar muziek kreeg Houston diverse filmaanbiedingen, maar ze voelde er in eerste instantie niet veel voor, omdat ze vond dat de tijd daar nog niet rijp voor was. In 1984 speelde ze een kleine rol in de televisieserie \"Gimme a Break!\". Acht jaar later, in 1992, maakte Houston haar filmdebuut naast Kevin Costner in de romantische thriller \"The Bodyguard\". Hierin speelde ze de succesvolle zangeres Rachel Marron, die last kreeg van een stalker en mede daardoor een innige band opbouwde met haar lijfwacht. Voor de gelijknamige soundtrack nam Houston een aantal nieuwe nummers op: \"I Will Always Love You\" (coverversie van het nummer van Dolly Parton uit 1974), \"I'm Every Woman\" (coverversie van het nummer van Chaka Khan, die zelf ook te horen is op de achtergrond), \"Run to You\", \"I Have Nothing\" en \"Queen of the Night\". Alle songs scoorden wereldwijd enorm hoog in de hitlijsten en van de soundtrack van \"The Bodyguard\" werden 42 miljoen exemplaren verkocht. Het leverde Houston ook weer een aantal Grammy's op. \"I Will Always Love You\" werd een nog groter succes dan het origineel van Dolly Parton en wordt nog altijd gezien als een van Houstons grootste hits, met een wereldwijde nummer 1-notering. De single is de bestverkochte single van een vrouwelijke artiest. De soundtrack is de bestverkochte soundtrack.\n1995\u20131997: \"Waiting to Exhale\", \"The Preacher's Wife\" en \"Cinderella\".\nIn 1995 speelde Houston naast Angela Bassett, Loretta Devine en Lela Rochon in \"Waiting to Exhale\", een dramafilm over vier Afro-Amerikaanse vrouwen en hun omgang met relaties. Het succes van de film was minimaal in vergelijking met kaskraker \"The Bodyguard\". Voor de soundtrack van de film nam ze het nummer \"Exhale (Shoop Shoop)\" op. Het nummer werd een wereldhit rond kerst 1995 en was haar elfde Amerikaanse nummer 1-hit in de Billboard Hot 100. \"Exhale\" stond een week op nummer 1. Het brak daarna een record als de langste nummer 2-notering. Hierna haalde Houston geen nummer 1-noteringen meer. De single \"Why Does It Hurt So Bad\" werd alleen in de Verenigde Staten uitgebracht. Het duet \"Count on Me\" met Cece Winans werd een bescheiden hit.\nEind 1996 verscheen \"The Preacher's Wife\" in de bioscopen, wederom niet zo succesvol als \"The Bodyguard\". De soundtrack \"The Preacher's Wife: Original Soundtrack Album\" is echter met meer dan 6 miljoen exemplaren het meestverkochte gospel-album aller tijden. Met haar bewerking van het Annie Lennox-nummer \"Step by Step\" uit 1992 behaalde Houston zowel in Amerika als in veel Europese landen een top 20-hit. Ook de single \"I Believe in You and Me\", een cover van het Four Tops-nummer uit 1983, werd een grote hit.\nHierna volgde haar rol als de Goede Fee in de televisiemusical \"Cinderella\" (Assepoester), een film waarin ze speelde naast Brandy, Jason Alexander en Whoopi Goldberg.\n1998\u20132000: \"My Love Is Your Love\" en \"Whitney: The Greatest Hits\".\nNadat het begin van de jaren negentig voornamelijk in het teken stond van films en bijhorende soundtracks, keerde Houston in 1998 terug naar de studio voor haar eerste album sinds acht jaar. \"My Love Is Your Love\" verscheen eind dat jaar. In eerste instantie werd een greatest hits-cd gepland maar uiteindelijk was er genoeg materiaal over voor een nieuw album. De singles \"It's Not Right but It's Okay\", \"Heartbreak Hotel\", \"When You Believe\" (een duet met Mariah Carey voor de animatiefilm \"The Prince of Egypt\"), \"My Love Is Your Love\" en \"I Learned from the Best\" werden wereldwijd grote hits. Van het album werden 10 miljoen exemplaren verkocht en daarmee slaagde Houstons comeback. De clips werden veelvuldig op MTV vertoond, waardoor Houston aansluiting vond bij een jonger publiek. Na een wat moeizame start schoot het album dankzij de titelsong in Nederland naar de eerste plek in de album charts. De Europese tournee in het najaar van 1999 was de succesvolste arenatournee van het jaar: alle avonden waren ruim van tevoren uitverkocht. Ook Ahoy was tweemaal uitverkocht. In 2000 volgde het eerder geplande \"\" met alle grote successen en een aantal nieuwe nummers, waaronder het duet met Enrique Iglesias, \"Could I Have This Kiss Forever\", dat in Nederland op nummer 1 belandde.\nOok het duet met George Michael, \"If I Told You That\", werd een grote Europese hit. Van \"Whitney: The Greatest Hits\" zijn wereldwijd zo'n 12 miljoen exemplaren verkocht.\n2000\u20132005: \"Just Whitney\", drugsgebruik en persoonlijke problemen.\nHoustons gedrag veranderde na 2000. Concerten en televisieoptredens werden geannuleerd en voor fotosessies, repetities en interviews kwam ze vaak uren te laat. Ze begon ook nog eens gewicht te verliezen. De media zaten er flink bovenop. In januari 2000 werden Houston en Brown op een vliegveld in Hawa\u00ef betrapt met marihuana in hun bagage. Ze ontkende in eerste instantie verslaafd te zijn. Tijdens de 30th Anniversary Special voor Michael Jackson in september 2001 trad een broodmagere Houston op voor het publiek en de foto's vulden de dagen erna de kranten. Houstons woordvoerster gaf aan: \"Whitney lijdt aan stress door familiezaken, en als ze gestrest is, eet ze niet.\" In 2002 gaf Houston een interview aan Diane Sawyer om haar nieuwste album in de kijker te zetten. Echter, tijdens het interview werd er meer ingegaan op haar ervaringen met drugs en alcohol, dan op een nieuwe cd. Haar uitspraken \"We don't do crack. We don't do that. Crack is wack.\" werden wereldwijd uitgemeten in de pers en zorgden voor heel wat persiflages. Eind 2002 verscheen het album \"Just Whitney\", waarvan vier miljoen exemplaren verkocht werden. De singles \"Whatchulookinat\", \"Try It on My Own\" en \"One of Those Days\" flopten. Eind 2003 volgde het kerstalbum \"\", wederom geen schot in de roos.\n2006\u20132012: scheiding en \"I Look to You\".\nNa jaren van geruchten en speculaties in de media was de echtscheiding tussen Houston en Brown in september 2006 een feit. Hierna ging de zangeres met Clive Davis, de man die haar groot maakte, de studio in om een nieuw album op te nemen. Na drie jaar muzikaal experimenteren, met onder anderen Alicia Keys, Danja, Stargate, David Foster en Akon, was Houston in 2008 klaar om een comeback te maken met \"I Look to You\". De single \"Million Dollar Bill\" werd door velen gezien als haar beste werk sinds tijden. Het succes van het nummer viel in de hitlijsten tegen, en ook de verkoop van het nieuwste album met 2,5 miljoen exemplaren was niet vergelijkbaar met het succes van de albums uit de jaren tachtig en negentig, maar Houstons label bleek wel tevreden met de resultaten gezien de toenmalige muziekmarkt. \"I Look to You\" behaalde in veel landen de album-top 10 en was in de Verenigde Staten Houstons eerste nummer 1-album sinds de soundtrack van \"The Bodyguard\" in 1992.\nBegin september 2009 gaf Houston een interview tijdens \"The Oprah Winfrey Show\", haar eerste interview sinds zeven jaar op de televisie. Er werd dieper ingegaan op Houstons scheiding en drugsverleden. Het interview was in de Verenigde Staten een kijkcijferhit. Om haar comeback te vieren lanceerde Houston in 2009 haar eerste wereldtournee sinds 10 jaar. De Nothing but Love World Tour bracht haar naar diverse uithoeken van de wereld. Ook het Antwerpse Sportpaleis kreeg haar over de vloer. De recensies rondom haar laatste optredens waren slecht, wat resulteerde in veel boegeroep tijdens concerten in onder meer Engeland, en fans die vroegtijdig de zaal verlieten omdat de zangeres haar glorie had verloren en de hoge noten van weleer niet meer kon halen. Op haar website was te lezen dat zij werkte aan een comeback op het witte doek: ze speelde Emma in de film \"Sparkle\".\nOverlijden.\nHouston overleed op 11 februari 2012 op 48-jarige leeftijd. De zangeres werd dood aangetroffen met haar gezicht voorover in het water liggend in het bad van haar hotelkamer in het Beverly Hilton Hotel in Beverly Hills. Volgens de lijkschouwer stierf Houston door verdrinking, mogelijk na een hartaanval te wijten aan een medisch probleem en het gebruik van drugs. Binnen een week na haar dood werden ruim 1 miljoen exemplaren van haar oudere werk verkocht. Veel singles kwamen opnieuw de hitlijsten binnen; in Nederland verschenen er bijvoorbeeld elf in de top 100.\nOp 18 februari 2012 vond in de New Hope Baptist Church te Newark in New Jersey de begrafenisplechtigheid plaats. In die kerk had Houston als kind in het gospelkoor gezongen. De plechtigheid werd bijgewoond door in totaal zo'n 1500 genodigden, onder wie Alicia Keys, Stevie Wonder, Beyonc\u00e9, Jay-Z, Elton John en Kevin Costner. Fans waren niet welkom bij de plechtigheid, ook de straten in de omgeving waren hierom afgesloten. Men kon alles wel live via internet en de Amerikaanse televisie volgen. Haar ex-echtgenoot Bobby Brown verliet de kerk voordat de ceremonie begon, omdat hij en zijn entourage door de organisatoren geen goede zitplaatsen toegewezen kregen. Op 19 februari werd Houston op het kerkhof te Westfield begraven, waar ze naast haar vader ligt.\nIn augustus 2012 kwam \"Sparkle\" uit, de film waarvan de opnames kort voor het overlijden van Houston waren afgerond. Ze had twee nummers voor de soundtrack opgenomen: de single \"Celebrate\" met Jordin Sparks, slechts vier dagen voor haar overlijden afgerond en het laatste dat ze heeft opgenomen, en \"His Eye Is on the Sparrow\". Voor \"Celebrate\" werd een clip opgenomen waarin de castleden van \"Sparkle\" de stukken opvulden die Houston zong.\nPriv\u00e9leven.\nIn de laatste jaren van haar leven kwam Houston vooral in het nieuws door problemen met haar echtgenoot Bobby Brown en geruchten over drugsgebruik. In 2005 was ze afgekickt in het Crossroads Centre op het Caribische eiland Antigua. Op 24 april 2007 scheidde ze van Brown en kreeg ze de voogdij over hun dochter Bobbi Kristina (1993\u20132015). Haar dochter stierf onder gelijksoortige omstandigheden.\nDocumentaire.\nIn 2017 verscheen de documentaire \"\" over het leven van Houston.\nNa het overlijden.\nIn 2019 bracht dj Kygo een ode aan Whitney Houston met het lied \"Higher Love\", dat in veel landen de hitlijsten haalde."}
{"id": "6582", "revid": "264532", "url": "https://nl.wikipedia.org/wiki?curid=6582", "title": "Mary J. Blige", "text": "Mary Jane Blige (New York, 11 januari 1971) is een Amerikaanse soulzangeres en actrice. Ze wordt ook wel de \"Queen of Hip Hop Soul\" genoemd.\nBiografie.\nBlige brak door in 1992 met het nummer \"You remind me\", afkomstig van haar debuutalbum \"What's the 411?\". Dit album wordt, net als de opvolger \"My life\" (1994), beschouwd als een klassieker binnen het hiphop-soulgenre.\nDoor de jaren heen scoorde Blige grote internationale hits, zoals \"As\" (in duet met George Michael, 1999), \"Family affair\" (2001), \"No more drama\" (2001), \"Be without you\" (2005) en \"One\" (in duet met U2, 2006). In 2003 trouwde Blige met Kendu Isaacs.\nIn 2014 werkte ze samen met de houseact Disclosure. De single \"F For You\" werd in meerdere landen een hit en werd genomineerd voor een Grammy Award.\nIn 2018 kreeg Blige een ster op de Hollywood Walk of Fame.\nIn 2019 ging de Netflix-serie \"The Umbrella Academy\" in premi\u00e8re waar Blige Cha-Cha speelde, een tijdreizende huurmoordenaar.\nIn 2022 trad Blige samen met Dr. Dre, Eminem, Snoop Dogg, Kendrick Lamar en 50 Cent op tijdens de Super Bowl LVI Halftime Show."}
{"id": "6584", "revid": "970889", "url": "https://nl.wikipedia.org/wiki?curid=6584", "title": "Alanis Morissette", "text": "Alanis Nadine Morissette (Ottawa, 1 juni 1974) is een Canadese singer-songwriter.\nBiografie.\nAlanis Morissette is geboren in Ottawa, Canada. Haar ouders zijn de Franstalige Canadees Alan Morissette en de in 1956 uit Hongarije gevluchte Georgia Feuerstein. Ze zochten een vrouwelijke variant van de naam Alan en vonden ten slotte in een krant de Griekse naam Alanis. Ze heeft een oudere broer (Chad) en een tweelingbroer (Wade).\nAl met 6 jaar speelt ze piano en vanaf 9 jaar schrijft ze zelf liedjes. Twee jaar later brengt ze in eigen beheer het zelfgeschreven \"Fate stay with me\" op single uit. Begin 1986 raakt ze landelijk bekend door haar deelname aan een aantal afleveringen van het Canadese kinderprogramma \"You can't do that on television\". Ze valt op door haar talent, en doet mee aan een talentenjacht, maar strandt in de eerste ronde, en zingt het volkslied bij belangrijke sportwedstrijden.\nBegin carri\u00e8re.\nIn 1991 komt haar eerste album, \"Alanis\", uit, een verzameling danspopliedjes. Ze wordt wel vergeleken met Debbie Gibson en Tiffany. De eerste single, \"Too hot\", haalt de top 10 in Canada. Het album behaalt tweemaal platina en in 1992 wint ze een Juno als meestbelovende nieuwe zangeres. Alanis wil dit album niet meer opnieuw uitgegeven zien. Het is niet meer te verkrijgen tenzij via bootlegs of wat rondgaande mp3's.\nHaar tweede album, \"Now is the time\", bevat ook serieuzer klinkende nummers, maar wordt niet zo goed ontvangen als het eerste album. Ze verliest haar platencontract en het lijkt of haar muzikale carri\u00e8re voorbij is.\nToch wil ze doorgaan met muziek maken en gaat op zoek naar samenwerking. Ze verhuist naar Toronto en ontmoet daar een aantal songschrijvers, zonder resultaat. Daarna beproeft ze haar geluk in Los Angeles. Uiteindelijk klikt het met producer Glen Ballard, die eerder werkte met onder anderen Quincy Jones, Kiki Dee, Paula Abdul en Wilson Phillips. Ze beginnen direct te schrijven, met als resultaat een aantal liedjes met openhartige, zeer persoonlijke teksten, onder andere over haar voorbije relaties, die elk in \u00e9\u00e9n dag geschreven en opgenomen worden. Hiermee gaat ze een aantal platenmaatschappijen af. Ze tekent ten slotte bij Madonna's nieuwe label \"Maverick\", waar ze (naast Madonna zelf) de eerste belangrijke artiest wordt. Voor het uit te brengen album weet ze een ongewoon hoge gage van $1,50 per verkocht exemplaar te bedingen.\nWereldwijde doorbraak.\nDit derde album, \"Jagged little pill\", zorgt in 1995 voor wereldwijde bekendheid. Door haar alternatieve geluid en zelfbewuste songteksten is Alanis al spoedig een voorbeeld voor veel vrouwelijke navolgers. Dankzij zes succesvolle singles (\"You oughta know\", \"Hand in my pocket\", \"All I really want\", \"Ironic\", \"You learn\" en \"Head over feet\") wordt het met een verkoop van meer dan 30 miljoen exemplaren het succesvolste album van de jaren 90. Van de zes Grammy Award-nominaties verzilvert ze er vier (album van het jaar, beste vrouwelijke zangprestatie, beste rocksong (You oughta know), en beste rockalbum). In Nederland haalt het album de eerste plaats in de verkooplijsten na een succesvol, integraal uitgezonden optreden op Pinkpop in mei 1996. De video \"Jagged little pill live\" levert haar in 1997 een vijfde Grammy Award op. Na een vermoeiende concerttour van anderhalf jaar is ze niet meer van plan nog een album te maken.\nZe maakt een rugzaktocht door India en daar vindt ze toch inspiratie voor een nieuw album, \"Supposed former infatuation junkie\" (1998), veelzijdiger en nog persoonlijker dan het voorgaande. Ook dit album wordt een succes: zo'n 7 miljoen exemplaren gaan over de toonbank. Dankzij haar slechts op de soundtrack van de film \"City of angels\" verschenen lied \"Uninvited\" wordt ook deze goed verkocht. Het lied levert haar datzelfde jaar twee Grammy Awards op.\nIn 1999 maakt ze een van de succesvolste albums uit de MTV Unplugged-reeks, en speelt ze een kleine maar verrassende rol als God in de film \"Dogma\" van Kevin Smith. Op de soundtrack verscheen haar lied \"Still\".\nLatere albums.\nHet album \"Under rug swept\" volgt in 2001. Na dit album brengt Alanis ook een dvd met bijbehorende cd uit, \"Feast On Scraps\", met acht nieuwe nummers die \"Under rug swept\" niet gehaald hadden.\nIn 2004 komt het album \"So-Called Chaos\" uit. Het toont een heel andere Alanis dan vroeger. Haar liedjes klinken zeemzoet en gelukkiger, haar lange haren heeft ze afgeknipt en het lijkt alsof ze voor de eerste keer oprecht lacht. Zelf beweert ze dat dit komt door haar relatie met de twee jaar jongere acteur Ryan Reynolds. Alanis leerde Ryan kennen in 2002 op het verjaardagsfeest van Drew Barrymore en verloofde zich met hem in 2003.\n2005 is een druk jaar voor Alanis. Niet alleen brengt ze een akoestische versie van haar hitalbum \"Jagged little pill uit\", ter ere van het 10-jarig bestaan; Ook brengt ze op het einde van het jaar voor het eerst in haar carri\u00e8re een verzamelalbum uit. Het album krijgt de naam \"The collection\" en als single kiest ze ervoor om voor het eerst een cover op te nemen: \"Crazy\" van Seal. Het album bevat haar grootste hits en enkele van haar persoonlijke favorieten. In hetzelfde jaar schrijft Alanis voor de derde keer een soundtrack. Deze keer voor de film . Het nummer krijgt de naam \"Wunderkind\" en levert Alanis een GoldenGlobe-nominatie op.\nIn 2006 deelt Alanis mee dat ze bezig is met het schrijven van een autobiografie en een nieuw album. Haar relatie met Ryan kende volgens de pers een korte breuk, waarna Alanis en Ryan weer samenkwamen. Dit gerucht werd echter niet bevestigd door de twee sterren. De verloving werd later alsnog verbroken. Daarna kreeg Alanis in 2009 een relatie met de Amerikaanse rapper Souleye (artiestennaam van Mario Treadway). Ze trouwden in 2010 en op eerste kerstdag 2010 kregen zij een zoon. Later kwamen er een dochter en nog een zoon bij.\nIn 2008 trad Alanis met haar band op zondag 1 juni op in het Nederlandse Landgraaf op Pinkpop 2008 en begin augustus dat jaar op de Belgisch-Vlaamse Lokerse Feesten. In dat jaar kwam ook haar nieuwe album Flavors of entanglement uit. De eerste single die werd uitgebracht was \"Underneath\".\nIn 2008 werkte ze met andere bekende artiesten uit de VS, het Verenigd Koninkrijk, Canada en Zuid-Afrika aan het album Songs for Tibet, een steunbetuiging aan Tibet en dalai lama Tenzin Gyatso.\nHaar album \"Havoc and bright lights\" (verschenen in 2012) bereikte in diverse landen de nummer 1-positie in de albumlijsten. De single \"Guardian\" werd internationaal een bescheiden hitje.\nEind 2012 gaf ze een concert in 013 Tilburg.\nIn 2018 was ze te zien en te horen in het rechtstreeks op NPO Radio 2 uitgezonden Concert at Sea aan de Brouwersdam op de grens tussen Zeeland en Zuid-Holland. In februari 2020 trad ze op in Carr\u00e9 en ook bij het televisieprogramma De Wereld Draait Door. Eind juli 2020 kwam haar album Such pretty forks in the road uit, dat door critici werd bestempeld als haar beste album in jaren."}
{"id": "6586", "revid": "5093", "url": "https://nl.wikipedia.org/wiki?curid=6586", "title": "Ster Q", "text": ""}
{"id": "6587", "revid": "1061913", "url": "https://nl.wikipedia.org/wiki?curid=6587", "title": "Made (larf)", "text": " Een made is de larve van een vlieg of mug.\nBiologie.\nMaden zijn pootloos, meestal wit of geelwit en leven meestal in (semi-)vloeibare stoffen die hen tot voedsel dienen, zoals mest, organisch afval, rottend fruit of rottend vlees.\nHoewel sommige vliegen levende larven baren, komen maden meestal uit een ei dat door de vlieg op het voedselsubstraat wordt gelegd. Ze zwemmen in hun eten en groeien dus snel. Na een vijftal vervellingen verpopt de made in de laatste larvehuid. Deze laatste larvehuid verhardt en krijgt een donkere kleur. De made is veranderd in een bruine, cilindervormige pop. Hierin ontwikkelt de volwassen vlieg zich. De vlieg kan op zijn vroegst 7 dagen nadat het eitje is gelegd uitkomen. Om door de harde pophuid te breken heeft de vlieg een blaasje op de kop, dat heel hard opgeblazen kan worden, waardoor de pophuid openbarst en de vlieg eruit kan komen. Bij fruitvliegen (\"Drosophila melanogaster\") duurt de gehele generatiecyclus slechts een dag of 14.\nMaden zijn gemakkelijk te verwarren met larven van andere insecten. Van keverlarven zijn ze te onderscheiden doordat deze laatste een duidelijk kopschild bezitten, dat meestal oranjebruin van kleur is. Maden hebben ook een kopschild, maar dit is sterk gereduceerd en naar de binnenzijde verplaatst.\nRelatie met de mens.\nSommige soorten maden kunnen leiden tot ziekten bij mensen, zoals bij madenziekte of myasis.\nIn de geneeskunde worden soms maden als therapie gebruikt om slecht genezende wonden schoon te maken. Dit kan nog niet als een algemeen geaccepteerde vorm van behandeling worden beschouwd. Een voorbeeld is het gebruik van maden om de necrose uit wonden weg te eten, bij onder meer diabetes.\nIn de forensische geneeskunde is het soms mogelijk te schatten hoelang een lichaam ergens heeft gelegen aan de hand van de soorten en het ontwikkelingsstadium van de op het lijk aanwezige maden. Daarbij moet ook de temperatuur bekend zijn die in de tijd voor ontdekking geheerst heeft, aangezien de ontwikkeling van maden bij hogere temperaturen beduidend sneller gaat.\nVerscheidene madensoorten zijn schadelijk voor de landbouw. Voor akkerbouwgewassen schadelijke soorten zijn bijvoorbeeld de uienvlieg, wortelvlieg en de koolvlieg, waarvan de maden de stengels of wortels van planten aantasten.\nSommige landbouwhuisdieren kunnen last krijgen van myiasis; een horzel legt dan eitjes op het levende dier waarna de maden zich naar binnen vreten. Vooral schapen en konijnen hebben last van deze (vaak fatale) aandoening.\nMaden worden ook als aas gebruikt door vissers. \nEnkele soorten maden worden door mensen gegeten, zoals maden die zich hebben ontwikkeld in kaas, zoals Casu marzu."}
{"id": "6589", "revid": "5093", "url": "https://nl.wikipedia.org/wiki?curid=6589", "title": "Ster R", "text": ""}
{"id": "6590", "revid": "97", "url": "https://nl.wikipedia.org/wiki?curid=6590", "title": "Lijst van natuurkundigen", "text": "Een natuurkundige of fysicus/fysica is een wetenschappelijk onderzoeker die de natuurkunde beoefent. De term natuur heeft in dit verband betrekking op de \"niet-levende\" natuur. De studie van de levende natuur behoort tot het werkgebied van de biologie.\nAlgemeen.\nDe moderne natuurkunde kan men onderverdelen in:"}
{"id": "6591", "revid": "5093", "url": "https://nl.wikipedia.org/wiki?curid=6591", "title": "Ster S", "text": ""}
{"id": "6594", "revid": "854523", "url": "https://nl.wikipedia.org/wiki?curid=6594", "title": "Slag op de Witte Berg", "text": "De Slag op de Witte Berg (Duits: \"Schlacht am Wei\u00dfen Berg\"; Tsjechisch: \"Bitva na B\u00edl\u00e9 ho\u0159e\") was een veldslag op 8 november 1620 tijdens de Boheemse fase van de Dertigjarige Oorlog. De slag vond plaats op de Witte Berg, acht kilometer ten westen van de Boheemse hoofdstad Praag. Het was niet alleen de eerste grote veldslag van de oorlog, maar ook een van de meest beslissende. Het Boheemse leger onder leiding van Christiaan van Anhalt werd vernietigend verslagen door de legers van de keizer en de Katholieke Liga onder leiding van graaf Tilly. Hiermee kwam een einde aan de Boheemse Opstand en kon de katholieke keizer Ferdinand II zijn gezag over Bohemen herstellen.\nVoorgeschiedenis.\nAanvankelijk liep de opstand van de protestanten in Bohemen voorspoedig. Tot tweemaal toe werd zelfs een poging tot belegering van Wenen ondernomen. Door het kiezen van Frederik V, keurvorst van de Palts tot koning, hoopten de Bohemen hun politieke isolement te verbreken. Hiermee breidde het conflict zich echter verder uit. Zo mengde Spanje zich vanuit de Zuidelijke Nederlanden in het conflict door de Palts binnen te vallen en hiermee hun greep op het opstandige Noord-Nederland te verstevigen. De hertog van Beieren reorganiseerde de strijdkrachten van de Katholieke Liga en gebruikte zijn numerieke overwicht om veldmaarschalk Tilly met 25.000 man regelrecht naar Praag op te laten marcheren.\nDe veldslag.\nDe Boheemse positie was relatief sterk. Anhalt liet zijn leger zich opstellen langs de kam van de Witte Berg, die ongeveer 60 meter boven het omliggende gebied uitsteeg. Onder aan de heuvel lag een drassig beekje, de \"Scharka\", dat door Anhalt als onverdedigbaar werd gezien. Anhalt koos voor een opstelling in drie linies. De eerste twee linies bestonden afwisselend uit infanterie- en cavalerieregimenten. De derde linie bestond uit Hongaarse en Zevenburgse lichte cavalerie. De tien kanonnen die het leger meegebracht had werden over de eerste linie verdeeld. De rechterzijde van het leger werd beschermd door een dichtbebost en ommuurd wildpark. Binnen de ommuring lag een klein jachtslot, het \"Letohr\u00e1dek Hv\u011bzda\". Johan Ernst van Weimar kreeg het bevel over het infanterieregiment dat het jachtslot moest verdedigen, Thurn kreeg het bevel over de linkerflank en Anhalt nam zelf het bevel over het centrum op zich. Anhalt bleef optimistisch over zijn opstelling, hoewel zijn leger onderbetaald en gedemoraliseerd was en had geweigerd om fortificaties aan te leggen.\nTilly's leger bereikte de Witte Berg op zondag 8 november. Gedekt door een dichte mist bezette de voorhoede de oversteekplaatsen in de beek, waarna de rest van het leger zich voor de Boheemse positie kon opstellen. De keizerlijke troepen onder de Graaf van Busquoy namen de rechterzijde in, terwijl Tilly het bevel over de eenheden van de Katholieke Liga aan de linkerzijde voerde. De beide helften van het leger formeerden zich in tercio's. Tilly en Busquoy hadden 2000 man en twee kanonnen meer dan hun Boheemse tegenstanders, en hun leger was ook in een betere stemming.\nTerwijl de katholieke artillerie het vuur opende en de soldaten zich op het gevecht voorbereidden door de mis te vieren, trokken Tilly en Busquoy zich terug voor krijgsberaad. Busquoy wilde om het Boheemse leger heen trekken en oprukken naar Praag, maar hertog Maximiliaan van Beieren en Tilly besloten dat het tijd was om eindelijk slag te leveren. Om kwart over twaalf liet Tilly zijn kanonnen nog een laatste salvo afvuren, waarna hij zijn leger het bevel gaf om in de aanval te gaan.\nAnhalt besloot om zijn positie actief te verdedigen. Thurn gaf zijn cavalerie opdracht om de keizerlijke ruiterij aan te vallen. Vervolgens stuurde hij zijn eigen voetsoldaten de heuvel af om Busquoys tercio's tegen te houden. Toen zijn regiment echter zag dat de ruiterij zich terugtrok openden ze het vuur en sloegen vervolgens zelf op de vlucht. Anhalts zoon probeerde de situatie te redden door met zijn cavalerieregiment op een van de keizerlijke tercio's in te rijden. Hoewel hij een groot aantal slachtoffers wist te maken, bereikte de keizerlijke ruiterij hem en werd hij gevangengenomen. Na een uur vechten brak er in het Boheemse leger paniek uit en bliezen de ruiters de aftocht, waarna ook de infanterie op de vlucht sloeg. De laatste Boheemse eenheden hielden tot halftwee 's middags stand tegen Tilly. Vervolgens sloegen zij ook op de vlucht. Een half uur later gaf ook Johan Ernst van Weimar, die zich in het jachtslot had verschanst, zich over.\nGevolgen.\nDe inname van Praag.\nDe eerste gevluchte soldaten bereikten Praag nog dezelfde middag. De leiders van de opstand waren het niet eens over de verder te volgen strategie. Tschernembl, de president van de oorlograad, probeerde op de Karelsbrug een verdedigingslinie op te zetten, maar Anhalt en Thurn vonden het zinloos om te proberen de stad te verdedigen. Koningin Elisabeth vertrok op 9 november uit de stad, haar echtgenoot volgde kort daarna. Tijdens zijn vlucht liet Frederik de Boheemse koningskroon en een groot aantal geheime documenten achter. Het moreel van de opstandelingen was tot een dieptepunt gezakt, en toen hertog Maximiliaan eiste dat Praag zich over zou geven was er dan ook geen tegenstand.\nDe betekenis van de slag.\nMet het Tsjechische leger vernietigd, belette niets Tilly om Praag in te nemen. De godsdienstvrijheid voor de protestanten kwam ten einde, die voor de katholieken werd hersteld, 27 leiders van de opstand werden terechtgesteld, de protestanten vluchtten het land uit, inclusief koning Frederik en Bohemen zou 300 jaar lang niet meer onafhankelijk zijn."}
{"id": "6595", "revid": "263136", "url": "https://nl.wikipedia.org/wiki?curid=6595", "title": "Hiiumaa", "text": "Hiiumaa (Duits (hist.) en Zweeds: \"Dag\u00f6\", Russisch: \"Chioema\", in het Estisch \"hiid\" (heilig bos) en \"maa\" (land) is het op een na grootste eiland van Estland en vormt een provincie (\"maakond\") van dat land. Het eiland vormt een geheel met het kleinere Kassari, dat door middel van twee dammen met Hiiumaa is verbonden. Het meet 1023\u00a0km\u00b2 (inclusief 19,3 km\u00b2 voor Kassari) en het telt 8418\u00a0inwoners (2024). Het ligt ten noorden van het grotere Saaremaa in de Oostzee. Hoofdplaats is K\u00e4rdla aan de noordkust, dat ook de provinciehoofdstad is.\nGeografie.\nHiiumaa is, ook voor Estische begrippen, zeer dicht bebost en dunbevolkt. De meeste inwoners wonen in de plaatsjes langs de kust. Het hoogste punt van het eiland (68,5\u00a0m) ligt op het westelijke schiereiland K\u00f5pu, waar zich ook de voornaamste bezienswaardigheid van Hiiumaa bevindt: een vijftiende-eeuwse vuurtoren.\nCultuur.\nHiiumaa is armer aan cultuurhistorische bezienswaardigheden dan het buureiland Saaremaa. Er staat \u00e9\u00e9n veertiende-eeuwse kerk: in P\u00fchalepa. Wel speelt Hiiumaa een opmerkelijke rol in de Estische muziekgeschiedenis: zowel de vroeg-twintigste-eeuwse componist Rudolf Tobias als de tegenwoordig buiten Estland ruim bekende Erkki-Sven T\u00fc\u00fcr zijn er geboren. Bovendien speelt het plaatsje Reigi een hoofdrol in een van Estlands bekendste opera's, \"De dominee van Reigi\" van Eduard Tubin.\nVerkeer.\nHiiumaa heeft een luchthaven, K\u00e4rdla lennujaam, met een lijndienst naar Tallinn. Daarnaast zijn er veerverbindingen van Heltermaa aan de oostkust met Rohuk\u00fcla op het vasteland en S\u00f5ru aan de zuidkust met Triigi op Saaremaa.\nVoormalige gemeenten.\nSinds 2017 bestaat Hiiumaa uit slechts \u00e9\u00e9n gemeente. Hiervoor bestond het uit vier gemeenten:"}
{"id": "6596", "revid": "1259144", "url": "https://nl.wikipedia.org/wiki?curid=6596", "title": "Vermoeden van Goldbach", "text": "Het Vermoeden van Goldbach is een van de oudste onopgeloste problemen in de getaltheorie en in de gehele wiskunde. Het vermoeden werd geuit in een brief die Christian Goldbach in 1752 aan Leonhard Euler schreef. Het vermoeden luidt:\nDit vermoeden is door veel theoretici onderzocht, tot op heden zonder een definitief resultaat, maar met behulp van computers is het vermoeden gecontroleerd voor even getallen tot 4\u00a0\u00d7\u00a01018, op 5 juni 2006, door Oliveira e Silva.\nDe meeste mathematici geloven dat het vermoeden waar is, meestal gebaseerd op statistische overwegingen van de waarschijnlijkheidsverdeling van de priemgetallen: heel grote even getallen kunnen meestal op zeer vele manieren als de som van 2 priemgetallen worden geschreven.\nWe weten dat een even getal als som van ten hoogste 6 priemgetallen kan worden geschreven, en in 1966 toonde Chen aan dat elk voldoende groot even getal geschreven kan worden als de som van een priemgetal en een getal met ten hoogste twee priemfactoren. 'Voldoende groot' betekent dat er hoogstens een eindig aantal uitzonderingen is. Het is echter niet bekend hoe groot de grootste uitzondering is, als er al een uitzondering bestaat.\nVermeldenswaard in dit verband is ook de bewezen stelling van Vinogradov, die stelt, dat elk 'voldoende groot' oneven getal te schrijven is als de som van 3 priemgetallen.\nGoldbach-getal.\nEen Goldbach-getal is een getal dat de som is van twee priemgetallen. Een paar priemgetallen waarvan de som zo'n getal is, heet een Goldbach-partitie. Mogelijke partities van de kleinste even getallen groter dan twee zijn:\nHet aantal manieren waarop men 2\"n\" als som van twee priemgetallen kan schrijven (waarbij \"n\" begint bij 1) is:"}
{"id": "6597", "revid": "393", "url": "https://nl.wikipedia.org/wiki?curid=6597", "title": "Laurier", "text": "Laurier (\"Laurus nobilis\") is een plant uit de laurierfamilie (\"Lauraceae\"). De plant wordt in de keuken als kruid toegepast. De struik of boom kan 100 jaar oud worden.\nLaurierbladeren zijn ongeveer 5\u00a0cm lang en worden (meestal gedroogd) gebruikt in stoofpotten en soepen, waarbij de laurier langere tijd moet meestoven om de smaak tot zijn recht te laten komen. Het blad kan niet opgegeten worden, want het blijft hard. Laurier wordt ook gebruikt in laurierdrop waarin de sterke lauriersmaak naar voren komt.\nDe witachtige bloemen staan in schermen in de bladoksels. De vruchten zijn eivormige, besachtige steenvruchten die als ze rijp zijn zwart kleuren.\nLaurier is afkomstig uit vooral het oostelijk Middellandse Zeegebied, uit landen als Turkije, Georgi\u00eb en Griekenland. In Nederland wordt laurier gekweekt als kuipplant omdat de plant niet volledig winterhard is. Toch zal laurier een matige Nederlandse winter wel overleven, zeker in de kuststreken en als er genoeg beschutting is.\nIn de klassieke oudheid was laurier een symbool voor de overwinning. Overwinnaars werden getooid met een lauwerkrans, gemaakt van laurierbladeren. In de stripverhalen van Goscinny en Uderzo over Asterix en Obelix wordt Julius Caesar dan ook altijd met een lauwerkrans afgebeeld. De term laureaat is een overblijfsel van deze symboliek. Verder is nog een aantal uitdrukkingen op laurier gebaseerd, bijvoorbeeld \"op zijn lauweren rusten\", \"gelauwerd zijn\", \"lauweren oogsten\". De christelijke symboliek nam laurier ook over als zinnebeeld voor overwinning en onvergankelijkheid.\nDe naam laurier wordt ten onrechte ook wel gebruikt voor de veel aangeplante laurierkers (\"Prunus laurocerasus\").\nGebruik als kruid.\nIn sauzen, zuurkool, rodekool, stamppot, groentesoepen, marinades, ingelegde augurken, komkommer en rode bieten kunnen laurierbladeren worden gebruikt. Laurierbladeren bezitten een aroma dat bij heel veel spijzen past; zelden wordt een gerecht door laurierbladeren bedorven. Het is een aromatisch-bitter kruid, dat de vertering helpt. De bladeren kunnen rustig worden meegekookt en voor het opdienen worden verwijderd. Het blad zelf wordt niet gegeten.\nGebruik als medicijn.\nAan laurier worden vele heilzame eigenschappen toegekend. Het zou goed zijn tegen bovenste luchtweginfecties/griep, tandpijn, aften, sinusitis, keelpijn en bronchitis. Ook zou het vochtafdrijvend zijn, de eetlust opwekken en de spijsvertering bevorderen en een natuurlijk antidepressivum zijn. Bewijs voor deze claims is echter nooit geleverd in klinisch onderzoek. De weinige literatuur hierover betreft in-vitro-onderzoek.\nOok wordt de olie van laurier gebruikt in aromatherapie tegen spierpijn, zenuwpijn en verrekking. De enige publicatie hierover in een peer reviewed tijdschrift betreft het vermoeden op een allergische reactie."}
{"id": "6598", "revid": "63105", "url": "https://nl.wikipedia.org/wiki?curid=6598", "title": "Priemgetal", "text": "Een priemgetal is een natuurlijk getal, groter dan 1, dat slechts twee natuurlijke getallen als deler heeft, namelijk 1 en zichzelf. Het kleinste priemgetal is dus 2, want het heeft alleen 1 en 2 als delers. Het volgende is 3, met alleen de delers 1 en 3. Het getal 4 is geen priemgetal, want het heeft behalve 1 en 4 ook 2 als deler. Een getal dat groter dan 1 is en geen priemgetal, heet een samengesteld getal. Priemgetallen vormen een belangrijk onderwerp in de getaltheorie.\nDe eerste 30 priemgetallen zijn 2, 3, 5, 7, 11, 13, 17, 19, 23, 29, 31, 37, 41, 43, 47, 53, 59, 61, 67, 71, 73, 79, 83, 89, 97, 101, 103, 107, 109 en 113.\nPriemgetallen werden reeds door de oude Grieken bestudeerd. Er zijn oneindig veel priemgetallen. Het bewijs hiervoor wordt gegeven door de stelling van Euclides. De oudste methode om priemgetallen te vinden is de zeef van Eratosthenes.\nEr is geen formule bekend die alle priemgetallen, maar geen samengestelde getallen oplevert. De verdeling van priemgetallen, dat wil zeggen, het statistische gedrag van grote aantallen priemgetallen, kan echter wel worden gemodelleerd. Het eerste resultaat in die richting was de priemgetalstelling, die, ruw gesproken, stelt dat de kans dat een gegeven, willekeurig gekozen getal formula_1 een priemgetal is, omgekeerd evenredig is met het aantal cijfers, of de logaritme van formula_1. Deze stelling is aan het einde van de 19e eeuw bewezen. De onbewezen Riemann-hypothese, die van 1859 dateert, impliceert een verfijnde verklaring hiervan met betrekking tot de verdeling van de priemgetallen.\nOndanks intensieve studie staan veel fundamentele vragen met betrekking tot priemgetallen nog steeds open. Zo zijn bijvoorbeeld het vermoeden van Goldbach, dat beweert dat elk even getal groter dan twee de som is van twee priemgetallen, en het vermoeden van de priemtweelingen, dat zegt dat er oneindig veel priemgetaltweelingen (paren van priemgetallen, waarvan het verschil gelijk is aan twee) moeten bestaan, al meer dan een eeuw onopgelost, ondanks de ogenschijnlijke eenvoud van deze uitspraken.\nPriemgetallen worden toegepast in verschillende delen van de informatietechnologie, onder andere bij het beveiligen van digitale informatie, door middel van cryptografie. Met behulp van de priemgetaltest wordt bepaald dat een getal een priemgetal is. In de asymmetrische cryptografie wordt bijvoorbeeld gebruikgemaakt van de moeilijkheid om grote getallen in hun priemfactoren te ontbinden. De zoektocht naar extreem grote priemgetallen, vaak met behulp van distributed computing, heeft de studie van de priemgetallen gestimuleerd. Begin 2013 bestond het grootst bekende priemgetal uit 17\u00a0425\u00a0170 cijfers. In 2018 werd het tot nu toe grootste priemgetal ontdekt, dat volledig uitgeschreven uit 24\u00a0862\u00a0048 cijfers bestaat.\nGeschiedenis.\nEr bevinden zich in de overgeleverde nalatenschap van het Oude Egypte hints dat men enige kennis over de priemgetallen bezat: de Egyptische fractie uitbreidingen in de Rhind-papyrus, hebben bijvoorbeeld verschillende vormen voor priemgetallen en voor samengestelde getallen. De oudste overgeleverde documenten aangaande de expliciete studie van priemgetallen komen echter van de Oude Grieken. De uit circa 300 v.Chr. stammende Elementen van Euclides bevat belangrijke stellingen over priemgetallen, met inbegrip van het bewijs van de oneindigheid van het aantal priemgetallen en de hoofdstelling van de rekenkunde. Euclides liet ook zien hoe men een perfect getal uit een mersennepriemgetal kon construeren. De Zeef van Eratosthenes, die wordt toegeschreven aan Eratosthenes, is een eenvoudige methode om priemgetallen te berekenen, hoewel de grote priemgetallen, die vandaag de dag met behulp van computers worden gevonden, op een andere manier worden gegenereerd.\nNa de oude Grieken gebeurde er tot de 17e eeuw niet veel met betrekking tot de studie van priemgetallen. In 1640 stelde Pierre de Fermat (overigens zonder bewijs) zijn kleine stelling van Fermat (die later werd bewezen door Leibniz en Euler). Een speciaal geval van de stelling van Fermat was mogelijk al eerder bekend aan Chinese wiskundigen. Fermat vermoedde dat alle getallen van de vorm formula_3 priem zijn (ze worden naar hem fermatgetallen genoemd) en hij verifieerde dit tot en met formula_4 (of formula_5). Het volgende fermatgetal, formula_6, bleek echter een samengesteld getal te zijn (een van de priemfactoren is 641), zoals Euler later ontdekte, en waarschijnlijk zijn er evenmin grotere fermatgetallen die priem zijn. De Franse monnik Marin Mersenne bestudeerde priemgetallen van de vorm formula_7, waarin formula_8 een priemgetal is. Dit type priemgetallen wordt naar hem mersennepriemgetalen genoemd.\nBij Eulers werk in de getaltheorie zaten vele resultaten met betrekking tot priemgetallen. Hij toonde aan dat de oneindige reeks divergeert.\nIn 1747 toonde hij aan dat de even perfecte getallen exact de gehele getallen van de vorm formula_9 zijn, waar de tweede priemfactor een mersennepriemgetal is.\nAan het begin van de 19e eeuw, uitten Legendre en Gauss onafhankelijk van elkaar het vermoeden, dat als formula_10 naar oneindig nadert, het aantal priemgetallen tot en met formula_10 asymptotisch naar formula_12 nadert, waarin formula_13 de natuurlijke logaritme van formula_10 is. Idee\u00ebn van Riemann in zijn artikel uit 1859 over de z\u00e8ta-functie schetsten de contouren van een programma, dat bijna veertig jaar later zou leiden tot een bewijs van de priemgetalstelling. Deze contouren werden in 1896 door zowel Hadamard als de la Vall\u00e9e Poussin ingekleurd en afgewerkt. Beide wiskundigen vonden in hetzelfde jaar onafhankelijk van elkaar een bewijs voor de priemgetalstelling.\nVoor het bewijzen dat een getal een priemgetal is, wordt (voor grote aantallen) geen gebruik van proefdelingen gemaakt. Veel wiskundigen hebben aan priemgetaltesten voor grote getallen gewerkt, waarbij zij zich vaak tot specifieke getalvormen hebben beperkt.\nHiertoe behoren onder andere de P\u00e9pin-testen voor fermatgetallen (1877), de stelling van Proth (rond 1878) en de Lucas-Lehmer-priemgetaltest (dateert oorspronkelijk uit 1856), en de veralgemeende Lucas-priemgetaltest. Meer recente algoritmen zoals de APRT-CL, het ECPP en de AKS-test werken op willekeurige getallen, maar blijken veel langzamer dan meer specifieke priemgetaltesten.\nGedurende lange tijd dacht men dat priemgetallen slechts een zeer beperkte toepassing buiten zuivere wiskunde zouden kunnen vinden; dit veranderde echter in de jaren 1970, toen de concepten van de asymmetrische cryptografie werden uitgevonden. Hierin vormden priemgetallen de basis voor de eerste algoritmen, zoals het RSA-cryptografie-algoritme.\nSinds 1951 zijn alle grootst bekende priemgetallen gevonden met behulp van computers. Het zoeken naar steeds grotere priemgetallen heeft ook grote interesse gegenereerd buiten wiskundige kringen. De Great Internet Mersenne Prime Search en andere distributed computing-projecten om grote priemgetallen te vinden zijn in de afgelopen tien tot vijftien jaar populair geworden, terwijl de wiskundigen zelf blijven worstelen met de getaltheorie achter de priemgetallen.\nHoofdstelling van de rekenkunde.\nHet cruciale belang van priemgetallen voor de getaltheorie en de wiskunde in het algemeen komt voort uit de hoofdstelling van de rekenkunde. Priemgetallen kunnen als de \"bouwstenen\" van de natuurlijke getallen worden beschouwd. Zo geldt bijvoorbeeld\nZoals in dit voorbeeld te zien is, kan hetzelfde priemgetal meer keren voorkomen. De volgorde van de priemgetallen is niet belangrijk. Herschrijven van een natuurlijk getal formula_1 als het product van priemgetallen\nheet het ontbinden van formula_1 in priemfactoren. Ook al zijn er verschillende algoritmen om een getal in priemfactoren te ontbinden, in het bijzonder voor grotere getallen, zij zullen allemaal dezelfde priemgetallen geven.\nDe verzameling van alle priemgetallen wordt wel aangeduid met formula_20.\nVoorbeelden en eerste eigenschappen.\nHet enige even priemgetal is 2, aangezien elk even getal, dat groter is dan twee, per definitie deelbaar door 2 is. Daarom verwijst de term oneven priemgetal naar elk priemgetal groter dan 2.\nDe afbeelding rechts laat op een grafische manier zien dat 12 geen priemgetal is. Priemgetallen, geschreven in het gebruikelijke decimale systeem, eindigen met uitzondering van 2 en 5, op een 1, een 3, een 7 of een 9. Dit is niet zo vreemd, omdat alle getallen die eindigen op 0, 2, 4, 6 of 8 een veelvoud van 2 en alle getallen eindigend op 0 of 5 een veelvoud van 5 zijn. Ook zijn alle priemgetallen boven de 3 van de vorm formula_21 of formula_22, omdat alle andere getallen deelbaar zijn door 2 of 3. Alle priemgetallen groter dan formula_23 zijn van de vorm formula_24, waarbij formula_25 en formula_26 geen priemfactor gemeenschappelijk heeft met formula_23 of met formula_1. \nAls formula_8 een priemgetal is en formula_8 deler is van een product formula_31 van gehele getallen, dan is formula_8 deler van formula_33, van formula_34 of van formula_33 en formula_34 allebei. Dit staat bekend als het lemma van Euclides. Het wordt gebruikt om te bewijzen, dat een getal steeds maar op \u00e9\u00e9n manier in priemfactoren is te ontbinden.\nDe Pythagore\u00ebrs ontdekten al voor 400 v.C. iets bijzonders aan bepaalde getallen. Stel een getal voor door een overeenkomstig aantal steentjes, dan kunnen de samengestelde getallen gerangschikt worden als een rechthoek. Zo kan het getal 12 gerangschikt worden als een rechthoek van 3 bij 4 steentjes. Een priemgetal kan echter niet gerangschikt worden als een echte rechthoek (anders dan een rij). Hoe het ook geprobeerd wordt, 11 steentjes kunnen niet in een rechthoek gelegd worden.\n1 wel of geen priemgetal.\nWanneer 1 als priemgetal zou worden toegelaten, zou de hoofdstelling van de rekenkunde minder eenvoudig geformuleerd moeten worden, omdat dan een willekeurig aantal 1-en kon worden toegevoegd aan de manier waarop een getal in priemfactoren is te ontbinden.\nTot de 19e eeuw beschouwden de meeste wiskundigen het getal 1 als een priemgetal. De definitie luidde namelijk dat een priemgetal alleen deelbaar door 1 en zichzelf moet zijn, maar stelden geen restricties aan het aantal verschillende delers. Er is nog een grote hoeveelheid wiskundig werk dat nog steeds geldig is, ondanks het feit dat men het getal 1 toen als een priemgetal zag, zoals het werk van Stern en Zeisel. Derrick Norman Lehmers lijst van priemgetallen tot en met 10.006.721, die nog in 1956 werd herdrukt begon met 1 als het eerste priemgetal. Van Henri Lebesgue wordt gezegd dat hij de laatste professionele wiskundige was die 1 tot de priemgetallen rekende.\nDe priemgetallen hebben eigenschappen die voor 1 niet opgaan, zoals de relatie van het getal met zijn overeenkomstige waarde van de Euler-toti\u00ebntfunctie, of de \"som-van-de-delers-functie\".\nOntbinden in priemfactoren.\nDe hoofdstelling van de rekenkunde zegt dat ieder natuurlijke getal groter dan 1 op \u00e9\u00e9n manier in priemfactoren is te ontbinden, dat wil zeggen kan worden geschreven als het product van priemgetallen. Er zijn verschillende algoritmen om een getal formula_1 te ontbinden, zoals:\nUitprobeermethode.\nDe eenvoudigste manier om een getal formula_1 in priemfactoren te ontbinden is te kijken welke getallen priemgetallen zijn en te controleren dat formula_1 hierdoor kan worden gedeeld. Deze manier is niet erg effici\u00ebnt. Hiervoor moet voor de priemgetallen formula_8, van klein naar groot met de zeef van Eratosthenes, die kleiner dan of gelijk zijn aan formula_41, worden gecontroleerd dat formula_1 door formula_8 kan worden gedeeld. Blijkt formula_1 door een bepaald priemgetal formula_8 te kunnen worden gedeeld, dan moet verder worden onderzocht welke volgende priemgetallen formula_46 er nog zijn, zodat formula_47 door formula_23 kan worden gedeeld, beginnend bij het priemgetal formula_8 en doorgaand tot ten hoogste formula_50. Dit moet zo worden voortgezet, totdat formula_1 volledig in priemgetallen is ontbonden.\nAantal priemgetallen.\nEr zijn oneindig veel priemgetallen. Het oudst bekende bewijs voor deze uitspraak, waaraan soms wordt gerefereerd als de stelling van Euclides, wordt toegeschreven aan de oud-Griekse wiskundige Euclides. Euclides drukte zijn resultaat als volgt uit: \"er zijn meer dan enig gegeven [eindig] aantal priemgetallen\". Zijn bewijs ziet er in essentie als volgt uit:\nBeschouw een eindige verzameling van priemgetallen, bijvoorbeeld 3, 5, 37. Vermenigvuldig al deze priemgetallen met elkaar en tel 1 bij dit resultaat op. Het resulterende getal, 3\u00d75\u00d737+1=556, is nu niet deelbaar door een van de priemgetallen uit de eindige verzameling waarmee begonnen is, aangezien dit altijd een rest van 1 geeft. Omdat alle samengestelde getallen te schrijven zijn als een product van priemgetallen, is ofwel dit resulterende getal zelf een priemgetal ofwel moet er een priemgetal zijn, waardoor het resulterende getal deelbaar is, maar dat niet zit in de oorspronkelijke eindige verzameling van priemgetallen waarmee begonnen is. Hoe dan ook, er is dus nog ten minste \u00e9\u00e9n priemgetal dat geen deel uitmaakte van de eindige verzameling, waarmee begonnen werd. Dit argument is van toepassing ongeacht de eindige verzameling waarmee de redenering begonnen wordt. Er bestaan dus altijd meer priemgetallen dan enig gegeven eindig getal. (Euclides, \"Elementen\": Boek IX, Propositie 20)\nDe argumentie van Euclides verklaart dat als formula_8 het product is van een eindig aantal priemgetallen, het getal formula_58 deelbaar moet zijn door een priemgetal (eventueel zichzelf), dat geen deel uitmaakt van het oorspronkelijke aantal.\nHet bewijs wordt soms op een manier geformuleerd die lezers op het verkeerde been kan zetten en ten onrechte doet geloven dat formula_58 zelf priem moet zijn. Zij denken dat het bewijs van Euclides zegt dat het priemproduct plus 1 zelf altijd een priemgetal is. Deze verwarring ontstaat, wanneer het bewijs wordt gepresenteerd als een bewijs uit het ongerijmde waarbij verondersteld wordt dat er maar eindig veel priemgetallen zijn. Het getal formula_8 is daarbij het product van al deze priemgetallen en er wordt geconcludeerd dat, omdat formula_58 niet deelbaar is door enig priemgetal, het zelf een priemgetal is, wat een tegenspraak inhoudt (citaat G.H. Hardy). Dit voert lezers soms tot de onterechte conclusie, dat als formula_8 het product van de eerste formula_1 priemgetallen is, het getal formula_58 ook een priemgetal is. Deze conclusie leunt op een hypothese die later onwaar blijkt te zijn, en kan daarom niet als bewezen worden beschouwd. Het kleinste tegenvoorbeeld met een samengesteld getal formula_58 is:\nDe getallen 59 en 509 zijn beide priemgetallen die niet in de oorspronkelijke reeks voorkomen.\nEr zijn veel meer bewijzen voor de oneindigheid van het aantal priemgetallen bekend. Een daarvan is dat de som van de reciproquen van alle priemgetallen resulteert in een divergerende reeks, en er dus meer dan eindig veel priemgetallen moeten zijn\nHet bewijs hiervan is afkomstig van Euler. Meer in het bijzonder: als formula_68 de som aanduidt van de reciproquen van alle priemgetallen formula_8 met formula_70, dan geldt dat\nEen ander bewijs, gebaseerd op eigenschappen van Fermat-priemgetallen werd door Goldbach gegeven.\nKummers bewijs is bijzonder elegant en Harry Furstenberg geeft zijn bewijs van Furstenberg over de oneindigheid van het aantal priemgetallen met hulp van de algemene topologie.\nNiet alleen zijn er oneindig veel priemgetallen, de stelling van Dirichlet over rekenkundige rijen stelt dat in elke rekenkundige rij formula_74 waarin de positieve gehele getallen formula_33 en formula_23 relatief priem zijn, oneindig veel priemgetallen voorkomen. De recente stelling van Green-Tao laat zien dat er van elke lengte rekenkundige rijen zijn die uit priemgetallen bestaan.\nVerificatie van priemgetallen.\nOm priemgetallen te gebruiken, is verificatie dat een gegeven getal \"n\" al of niet een priemgetal is van cruciaal belang. Er zijn verschillende manieren om dit doel te bereiken. Een zeef is een algoritme dat alle priemgetallen tot en inclusief een bepaalde limiet oplevert. De oudste dergelijke zeef is de zeef van Eratosthenes (zie hierboven). De zeef van Erasthones is handig voor relatief kleine priemgetallen. De moderne zeef van Atkin is ingewikkelder, maar, wanneer hij goed wordt geoptimaliseerd, ook sneller. V\u00f3\u00f3r de komst van computers werd er vaak gewerkt met lijsten van priemgetallen tot een grens van 107.\nIn de praktijk wil men vaak direct controleren of een gegeven getal al of niet een priemgetal is, in plaats van eerst een lijst van priemgetallen te genereren, zoals in de twee hierboven genoemde zeefalgoritmes. De eenvoudigste methode om dit te doen, beter bekend als proefdeling, werkt als volgt: gegeven een getal formula_1, deel formula_1 door alle getallen formula_26, kleiner dan of gelijk aan de wortel van het getal, formula_1. Als een van de delingen een geheel getal oplevert, dan is het oorspronkelijke getal geen priemgetal, anders is het wel een priemgetal. In de praktijk volstaat het om deze proefdeling voor formula_26 priemgetallen te doen. Hoewel het een eenvoudig algoritme is, wordt het snel onpraktisch om te testen of een groot getal een priemgetal is aangezien het aantal mogelijke factoren te snel groeit als het te testen getal in grootte toeneemt. Volgens de priemgetalstelling die hieronder uiteen wordt gezet ligt het aantal priemgetallen kleiner dan formula_1 in de buurt van formula_83. Om formula_1 te controleren met de priemgetaltest is de grootste priemfactor die nodig is iets minder dan formula_85 en het aantal van zulke priemfactorkandidaten zou dicht in de buurt liggen van formula_86. Dit aantal neemt steeds langzamer toe naarmate formula_1 groter wordt, maar omdat er belangstelling is voor grote waarden van formula_1, is de telling ook groot: voor formula_89 bedraagt zij 450 miljoen.\nModerne priemgetaltestalgoritmen kunnen worden onderverdeeld in twee hoofdklassen, deterministische- en probabilistische (of \"Monte Carlo\"-) algoritmen. Met probabilistische algoritmen kan men vaststellen of een samengesteld getal een priemgetal is, maar zijn zeker niet in staat om priemgetallen te identificeren als samengestelde getallen; deterministische algoritmen hebben aan de andere kant niet de mogelijkheid van dergelijke vergissingen. Het belang van probabilistische algoritmen ligt in het feit dat ze vaak sneller dan deterministische algoritmen zijn; bovendien is voor de meeste van dergelijke algoritmen de kans dat men een samengesteld getal ten onrechte als een priemgetal identificeert bekend. Deze algoritmen kiezen typisch een willekeurig getal formula_33, dat de \"getuige\" wordt genoemd, en checken vervolgens een formule, waarbij zowel de getuige als het potenti\u00eble priemgetal formula_1 voorkomen. Na een aantal iteraties, verklaren zij dat of formula_1 \"zeker samengesteld\" of \"waarschijnlijk priem\" is. De Fermatpriemgetaltest beroept zich bijvoorbeeld op de kleine stelling van Fermat (zie hierboven). Als dus\ndan is formula_8 zeker samengesteld. formula_8 kan echter ook samengesteld zijn, als formula_96 voor alle getuigen formula_33, namelijk als formula_8 een Carmichael-getal is. In het algemeen zullen samengestelde getallen die, ongeacht de gekozen getuige, voor de desbetreffende test \"waarschijnlijk priem\" worden verklaard, pseudopriemgetallen worden genoemd. De populairste probabilistische tests hebben echter geen last van dit nadeel. De onderstaande tabel vergelijkt een aantal priemgetaltesten. De lopende tijd wordt gegeven in termen van formula_1, het getal waarop getest wordt, en voor probabilistische algoritmen, het aantal formula_100 van de uitgevoerde testen.\nBijzondere priemgetallen.\nEr zijn vele bijzondere typen priemgetallen; er zijn er die bijvoorbeeld gekwalificeerd worden door verschillende formules, of door de decimale cijfers in beschouwing te nemen. Priemgetallen van de vorm formula_7, waarin formula_8 een priemgetal is, staan bekend als mersennepriemgetallen. Hun belang ligt in het feit dat er relatief snelle priemgetaltestalgoritmen voor het testen van mersennepriemgetallen bestaan.\nPriemgetallen van de vorm formula_3 staan bekend als Fermat-priemgetallen; een regelmatige formula_1-hoek is dan en slechts dan construeerbaar met passer en liniaal als\nwaarin formula_26 een product van enig aantal verschillende Fermat-priemgetallen en formula_107 een willekeurig natuurlijk getal is, inclusief nul. Er zijn slechts vijf Fermat-priemgetallen bekend: 3, 5, 17, 257 en 65.537.\nPriemgetallen formula_8, waarbij formula_109 ook een priemgetal is, staan bekend als de Sophie Germainpriemgetallen. Een priemgetal formula_8 noemt men \"primoriaal\" of \"priem-factoriaal\", indien voor enig getal formula_1 dit priemgetal de vorm heeft\nwaarin formula_113 staat voor het product formula_114 van alle priemgetallen formula_115. Een priemgetal wordt \"factoriaal\" genoemd als het van de vorm formula_116 is. Het is niet bekend of er oneindig veel primoriale of factoriale priemgetallen zijn.\nGrootste bekende priemgetal.\nSinds de uitvinding van de elektronische computers is het grootst bekende priemgetal bijna altijd een mersennepriemgetal geweest, dit omdat er een bijzonder snelle priemgetaltest, de Lucas-Lehmertest voor mersennegetallen, voor het vinden van getallen van deze vorm bestaat. Het grootste bekende priemgetal (gevonden in oktober 2024) is het getal 2136\u00a0279\u00a0841-1 en bestaat uit 41\u00a0024\u00a0320 cijfers. De volgende tabel geeft de grootste bekende priemgetallen van de genoemde soorten:\nSommige van de grootste priemgetallen, waarvan niet bekend is of zij een bepaalde vorm hebben (dat wil zeggen dat zij niet door een eenvoudige formule, zoals die voor de mersennepriemgetallen gegenereerd zijn) zijn gevonden door een stuk semi-willekeurige binaire data te nemen, deze naar een getal te converteren, dit voor sommige positieve gehele getallen formula_100 met formula_118 te vermenigvuldigen en vervolgens te zoeken naar mogelijke priemgetallen binnen het interval formula_119.\nDe Electronic Frontier Foundation heeft in 2009 een prijs van 100.000 dollar toegekend aan Great Internet Mersenne Prime Search (GIMPS) voor het als eerste ontdekken van een priemgetal dat ten minste uit 10 miljoen cijfers bestaat. Door dezelfde organisatie zijn ook prijzen van respectievelijk 150.000 en 250.000 dollar uitgeloofd voor priemgetallen van respectievelijk minimaal 100 miljoen en 1 miljard cijfers.\nGenereren van priemgetallen.\nEr bestaat geen bekende formule om priemgetallen te genereren die effici\u00ebnter is in het vinden van priemgetallen dan de hierboven genoemde methoden.\nEr bestaat een verzameling van diofantische vergelijkingen in 9 variabelen en een parameter met de volgende eigenschap: de parameter is dan en slechts dan een priemgetal als het daaruit voortvloeiende stelsel van vergelijkingen een oplossing heeft over de natuurlijke getallen. Deze oplossing kan worden gebruikt om een enkele formule te verkrijgen met de eigenschap dat al haar positieve waarden priemgetallen zijn.\nEen andere formule is gebaseerd op de hierboven genoemde stelling van Wilson en genereert vele keren het getal 2 en alle andere priemgetallen precies \u00e9\u00e9n keer. Er bestaan soortgelijke formules die ook priemgetallen produceren.\nVerdeling.\nGezien het feit dat er een oneindig aantal priemgetallen bestaat, is het vanzelfsprekend om naar patronen of onregelmatigheden in de verdeling van priemgetallen te zoeken. Het probleem van het modelleren van de verdeling van de priemgetallen is voor het aantal getaltheoretici een populair onderzoeksonderwerp. Het optreden van individuele priemgetallen tussen de natuurlijke getallen is (tot dusver) onvoorspelbaar, ook al zijn er wetten (zoals de priemgetalstelling en het postulaat van Bertrand), die hun gemiddelde verdeling regeren. Leonhard Euler sprak hierover meer dan 200 jaar geleden de volgende woorden:\n Wiskundigen hebben tot nu toe tevergeefs geprobeerd om enige volgorde te ontdekken in de reeks priemgetallen, en men is geneigd te denken dat dit een mysterie is dat de menselijke geest nooit zal doorgronden.\nIn 1975 merkte Don Zagier tijdens een lezing het volgende op\n Er zijn twee feiten over de verdeling van priemgetallen, waarvan ik U zo overweldigend hoop te overtuigen dat zij permanent in uw geheugen gegrift staan. Het eerste is dat, ondanks hun eenvoudige definitie en rol als bouwstenen van de natuurlijke getallen, de priemgetallen tussen de natuurlijke getallen als onkruid groeien, waarbij zij schijnbaar aan geen andere wet dan aan de wetten van het toeval gehoorzamen, en niemand kan voorspellen, waar het volgende priemgetal zal opduiken. Het tweede feit is des te meer verbazingwekkend, want het stelt precies het tegenovergestelde: de priemgetallen vertonen een verbluffende regelmaat, er bestaan wetten die hun gedrag regeren, en de priemgetallen gehoorzamen met bijna militaire precisie aan deze wetten. \nEuler merkte op dat de functie formula_120 priemgetallen geeft voor formula_121 (maar niet noodzakelijkerwijs voor een grotere formula_1), een opmerkelijk feit, dat bij nadere beschouwing tot diepe algebra\u00efsche getaltheorie, meer specifiek de Heegner-getallen, leidt. De spiraal van Ulam toont alle natuurlijke getallen op een spiraalachtige manier. Verrassend genoeg clusteren priemgetallen op bepaalde diagonalen, maar niet op andere.\nAantal priemgetallen onder een gegeven aantal.\nDe \"priemgetal-telfunctie\" formula_123 wordt gedefinieerd als het aantal priemgetallen tot en met formula_1. Bijvoorbeeld: formula_125, aangezien er vijf priemgetallen kleiner dan of gelijk aan 11 zijn. Er zijn bekende algoritmen om exacte waarden van formula_123 sneller te berekenen dan het mogelijk is om het priem zijn van elk getal tot en met formula_1 te berekenen. Waarden zo groot als formula_128 kunnen met moderne computers snel en nauwkeurig worden berekend.\nVoor grotere waarden van formula_1, buiten het bereik van moderne computerapparatuur, geeft de priemgetalstelling een schatting: formula_123 is bij benadering gelijk aan formula_131. Met andere woorden, als formula_1 zeer groot wordt, is de waarschijnlijkheid dat een getal kleiner dan formula_1 een priemgetal is, omgekeerd evenredig aan het aantal cijfers van dit getal formula_1. Er zijn nog betere schattingen bekend; zie bijvoorbeeld Priemgetalstelling#De priemgetal-telfunctie in termen van de logaritmische integraalfunctie.\nAls formula_1 een positief geheel getal groter dan 1 is, bestaat er altijd een priemgetal formula_8, zodanig dat &lt;math&gt;n (postulaat van Bertrand).\nHiaten.\nEen reeks van opeenvolgende gehele getallen, die geen van allen een priemgetal zijn, \"noemt men priemgetalhiaat\". Er bestaan priemgetalhiaten van willekeurige lengte: voor elk natuurlijk getal formula_1 groter dan 1 is de rij (voor een uitleg over de notatie formula_138 lees het artikel faculteit)\neen rij van formula_140 opeenvolgende samengestelde gehele getallen, omdat\nsamengesteld is voor elke formula_142.\nAan de andere kant kunnen priemgetalhiaten ook willekeurig klein worden in verhouding tot de priemgetallen: het quoti\u00ebnt\nwaarin formula_144 het formula_107-de priemgetal aanduidt (dat wil zeggen dat formula_146 enz.), benadert nul als formula_107 naar oneindig nadert.\nOpen vragen.\nRiemann-hypothese.\nDe riemann-hypothese is een van de oudste vermoedens waarvoor nog geen wiskundig bewijs is gevonden. Bernhard Riemann schreef het in 1859 op. Om de riemann-hypothese te kunnen formuleren is het noodzakelijk eerst de riemann-z\u00e8ta-functie te begrijpen, die voor een complex getal formula_148 met het re\u00eble deel groter dan 1 gedefinieerd is als:\nDe tweede gelijkheid is een gevolg van de hoofdstelling van de rekenkunde en laat zien dat er een nauw verband tussen z\u00e8ta-functie en de verdeling van de priemgetallen is. Het hierboven genoemde feit bijvoorbeeld, dat er oneindig veel priemgetallen bestaan, kan worden afgelezen uit de divergentie van de harmonische rijen:\nEen ander voorbeeld van de rijkdom van de z\u00e8ta-functie en een glimp van de moderne algebra\u00efsche getaltheorie is de volgende identiteit, het Bazel-probleem, opgesteld door Euler,\nDe riemann-hypothese gaat over de nulpunten van de z\u00e8ta-functie. De verbinding met priemgetallen is dat de riemann-hypothese in essentie zegt dat de priemgetallen zo regelmatig verdeeld zijn als mogelijk is. Het vermoeden stelt natuurkundig ruwweg, dat de onregelmatigheid in de verdeling van priemgetallen alleen afkomstig is van willekeurige ruis. De priemgetalstelling zegt dat ongeveer formula_152 van alle getallen kleiner dan formula_10 priemgetallen zijn, maar de riemann-hypothese stelt dat de asymptotische verdeling van priemgetallen ook geldig is voor veel kortere intervallen over de vierkantswortel van formula_10, voor de intervallen in de buurt van formula_10. De riemann-hypothese wordt algemeen verondersteld waar te zijn.\nAndere vermoedens.\nNaast de riemann-hypothese zijn er veel meer vermoedens over priemgetallen, waarvan velen al heel oud zijn: bijvoorbeeld alle vier de problemen van Landau uit 1912 (het vermoeden van Goldbach, priemtweelingen, vermoeden van Legendre en het vermoeden over formula_156 priemgetallen) zijn tot op heden nog steeds onopgelost.\nVeel vermoedens gaan over de vraag of, als er sprake is van bepaalde additionele eigenschappen, er oneindig veel priemgetallen bestaan die deze eigenschappen hebben. Het wordt vermoed dat er bijvoorbeeld oneindig veel fibonacci-priemgetallen en oneindig veel mersennepriemgetallen bestaan, maar men vermoedt dat het aantal fermat-priemgetallen niet oneindig is. Het is niet bekend of er oneindig veel priem-euclides-getallen bestaan.\nEen aantal vermoedens heeft betrekking op aspecten van de verdeling van priemgetallen. Men vermoedt dat er oneindig veel priemtweelingen, paren van priemgetallen met verschil 2, (priemtweelingvermoeden) bestaan. Het vermoeden van Polignac is een aanscherping van dat vermoeden, in die zin dat dit vermoeden uitspreekt dat voor elk positief geheel getal formula_1, er oneindig veel paren van opeenvolgende priemgetallen bestaan, die van elkaar met formula_158 afwijken. Het vermoeden van Brocard zegt dat er altijd ten minste vier priemgetallen tussen de kwadraten van opeenvolgende priemgetallen groter dan 2 zitten. Het vermoeden van Legendre stelt dat er een priemgetal tussen formula_159 en formula_160 bestaat voor elk positief geheel getal formula_1. Dit laatste vermoeden wordt ge\u00efmpliceerd door het sterkere vermoeden van Cram\u00e9r.\nAndere vermoedens hebben betrekking op additieve aspecten van getallen en priemgetallen: het vermoeden van Goldbach stelt dat elk even getal groter dan 2 geschreven kan worden als een som van twee priemgetallen, terwijl de zwakke versie vermoedt dat elk oneven geheel getal groter dan 5 geschreven kan worden als een som van drie priemgetallen.\nToepassingen.\nVoor een lange tijd werd de getaltheorie, en in het bijzonder de studie van priemgetallen, gezien als het kanonieke voorbeeld van de zuivere wiskunde, met geen enkele toepassingen buiten het belang van het bestuderen van het onderwerp zelf. In het bijzonder waren getaltheoretici, zoals de Britse wiskundige G. H. Hardy er trots op werk te doen, dat absoluut geen enkele militaire betekenis had Deze visie werd echter in de jaren 1970 verbrijzeld toen in het openbaar werd aangekondigd dat priemgetallen konden worden gebruikt als basis voor de creatie van asymmetrische cryptografie-algoritmen. Priemgetallen worden nu ook gebruikt voor hashtabellen en pseudowillekeurigegetallengeneratoren.\nSommige rotormachines werden met een verschillend aantal pinnen op elke rotor ontworpen, waarbij het aantal pinnen op elke rotor ofwel priem ofwel relatief priem ten opzichte van het aantal pinnen op elke andere rotor was. Deze ontwerpbeslissing hielp de volledige cyclus van mogelijke rotorposities te genereren voordat enige positie herhaald wordt.\nModulair rekenen met priemgetal.\n\"Modulair rekenen\" is een variant van de gebruikelijke rekenkunde. Bij het \"rekenen modulo\" een vast getal formula_1 vinden de berekeningen plaats in de eindige verzameling formula_163 en worden resultaten steeds gereduceerd met zoveel veelvouden van formula_1 dat het eindresultaat in deze verzameling ligt. \nIn het algemeen is echter niet mogelijk om in deze setting te delen. Voor bijvoorbeeld formula_165 heeft de vergelijking\ngeen oplossing formula_167, die het analogon zou zijn van 2/3. Het onderscheidend kenmerk is dat in de modulaire rekenkunde dan en slechts dan deling modulo formula_1 mogelijk is als formula_1 een priemgetal is. Zo heeft de vergelijking\nde unieke oplossing formula_171. Op equivalent wijze is formula_1 dan en slechts dan een priemgetal, als alle gehele getallen formula_173 relatief priem zijn ten opzichte van formula_1, dat wil zeggen dat hun grootste gemene deler gelijk is aan 1. \nDe verzameling formula_175 met optellen en vermenigvuldigen wordt aangeduid als formula_176. Sommige stellingen kunnen op een abstracte manier worden afgeleid uit de beschouwing van formula_177. De kleine stelling van Fermat bijvoorbeeld, waarin wordt gesteld dat formula_178 voor elk geheel getal formula_33 deelbaar is door formula_8, kan met behulp van deze worden bewezen. Een gevolg hiervan is het volgende: als formula_8 een priemgetal anders dan 2 en 5 is, dan is formula_182 een repeterende breuk, waarvan de periode gelijk is aan formula_183 of een deler van formula_183. De breuk formula_182, uitgedrukt met het grondtal formula_23 (in plaats van 10), heeft dezelfde eigenschap, op voorwaarde dat formula_8 geen priemfactor van formula_23 is. De stelling van Wilson zegt dat een geheel getal formula_189 dan en slechts dan een priemgetal is, als de faculteit formula_190 deelbaar is door formula_8. Bovendien is een geheel getal formula_192 dan en slechts dan een samengesteld getal, als formula_193 deelbaar is door formula_1.\nGroepentheorie.\nVeel wiskundige deelgebieden maken intensief gebruik van priemgetallen. Een voorbeeld uit de theorie van de eindige groepen zijn de stellingen van Sylow: als formula_195 een eindige groep is en formula_196 de hoogste macht van het priemgetal formula_8 is, die de orde van formula_195 deelt, dan heeft formula_195 een deelgroep van orde formula_196. Elke groep met een priemorde is dus cyclisch (stelling van Lagrange).\nAls formula_195 een eindige groep is en formula_8 een priemgetal is, dat de orde van formula_195 deelt, dan bevat formula_195 een element van orde formula_8 (stelling van Cauchy).\nPubliekesleutelcryptografie.\nVerschillende publiekesleutelcryptografie-algoritmen, zoals RSA of het Diffie-Hellman-sleuteluitwisselingsprotocol zijn gebaseerd op zeer grote priemgetallen (die bijvoorbeeld uit 512 bits bestaan). Deze algoritmen vertrouwen op het feit dat het veel gemakkelijker is om twee heel grote getallen, formula_10 en formula_207 met elkaar te vermenigvuldigen, met als resultaat formula_8, dan om het omgekeerde te doen, en uit formula_8 de waarde van formula_10 en formula_207 terug te rekenen, indien deze formula_10 en formula_207 relatief priem zijn.\nPriemgetallen in de natuur.\nOnvermijdelijk zijn enkele van de getallen die in de natuur voorkomen priemgetallen. Er zijn echter relatief weinig voorbeelden van getallen die in de natuur voorkomen juist \"omdat\" zij priemgetallen zijn.\nEen voorbeeld van het gebruik van priemgetallen in de natuur is als een evolutionaire strategie die door cicaden van het geslacht \"Magicicada\" lijkt te worden gebruikt. Deze insecten brengen het grootste deel van hun leven als larven ondergronds door. Ze verpoppen zich en komen vervolgens pas na 13 of 17 jaar uit hun holen, waarna zij rondvliegen, paren en dan na hoogstens een paar weken sterven. De logica van de 13- en 17-jarige cyclus is dat men veronderstelt dat deze priemgetalintervallen het voor roofdieren erg moeilijk maken zich in een richting te ontwikkelen dat zij zich in enige mate als roofdieren op \"Magicicadas\" kunnen specialiseren Als \"Magicicadas\" met niet-priemgetal-tussenpozen zou verschijnen, zeg elke 12 jaar, dan zouden roofdieren, die elke 2, 3, 4, 6 of 12 jaar zouden verschijnen er zeker van kunnen zijn om \"Magicicades\" exemplaren tegen te komen om deze vervolgens te verorberen. Door natuurlijke selectie zouden zij hier langzamerhand beter in kunnen worden. Over een 200-jarige periode zou de gemiddelde roofdierbevolking tijdens hypothetische uitbraken van 14- en 15-jaar cicaden tot 2% hoger zijn dan tijdens uitbraken van 13- en 17-jaar cicaden. Hoewel klein lijkt dit voordeel genoeg te zijn om de natuurlijke selectie in de richting van een priem-genummerde levenscyclus van deze insecten te sturen.\nEr wordt gespeculeerd dat de nulpunten van de z\u00e8ta-functie verbonden zijn met de energieniveaus van complexe kwantumsystemen.\nPriemgetallen in de techniek.\nBij de aandrijving met behulp van kamwielen, zoals toegepast in windmolens, zou het aantal kammen in een kamwiel een priemgetal moeten zijn. Hierdoor raken dezelfde kammen van de twee wielen elkaar pas weer na het aantal omwentelingen van de as dat het product van de twee aantallen kammen is. Hierdoor treedt een lagere en gelijkmatigere slijtage op.\nOnbeantwoorde vragen.\nEr zijn veel onbeantwoorde vragen op het gebied van priemgetallen:\nGeneralisaties.\nHet concept van priemgetal is zo belangrijk dat het in verschillende deelgebieden van de wiskunde een algemene vorm heeft gekregen. In het algemeen geeft \"priem\" op toepasselijke wijze aan dat een wiskundig object niet verder ontleedbaar is. Het priemlichaam bijvoorbeeld is het kleinste deellichaam van een lichaam (in Belgi\u00eb: veld) formula_277. Het is ofwel formula_278 of het eindige lichaam met formula_8 elementen, vandaar de naam. Vaak wordt er een tweede, extra betekenis bedoeld met het woord priem, namelijk dat elk object, op een in essentie unieke wijze, kan worden uitgesplitst in haar priemcomponenten. In de knopentheorie bijvoorbeeld is een priemknoop een knoop die niet kan worden geschreven als de verbonden som van twee triviale knopen. Elke knoop kan uniek worden uitgedrukt als een verbonden som van priemknopen. Priemmodellen en priem 3-vari\u00ebteiten zijn andere voorbeelden van dit type.\nRingtheorie.\nIn de ringtheorie beschouwt men als priemelement van een ring het element formula_8 dat de eigenschap heeft dat voor willekeurige elementen formula_33 en formula_34 geldt dat wanneer formula_283 deelbaar is door formula_8, er \"moet\" gelden dat formula_33 of formula_34 deelbaar is door formula_8 (of allebei). Uit deze definitie volgt dat een additieve inverse van een priemelement eveneens een priemelement is. Het is echter bewijsbaar dat in gangbare getallenverzamelingen, zoals de gehele getallen, een getal een priemgetal is dan en slechts dan als het irreducibel is.\nPriemidealen.\nIn de ringtheorie wordt de notie van getal in het algemeen vervangen door die van een ideaal. \"Priemidealen\", die priemelementen in die zin veralgemenen dat de hoofdideaal, die door een priemelement wordt gegenereerd een priemideaal is, zijn een belangrijk instrument en object van studie in de commutatieve algebra, de algebra\u00efsche getaltheorie en de algebra\u00efsche meetkunde. De hoofdidealen van de ring van de gehele getallen zijn de idealen (0), (2), (3), (5), (7), (11), ... De hoofdstelling van de rekenkunde veralgemeent naar de stelling van Lasker-Noether die ieder ideaal uitdrukt in een Noetherse commutatieve ring als de doorsnede van priemidealen, met de juiste veralgemeningen van priemmachten.\nPriemidealen zijn de punten van algebro-meetkundige objecten, via de notie van het spectrum van een ring. De rekenkundige meetkunde profiteert ook van deze notie, en veel concepten bestaan zowel in de meetkunde als de getaltheorie. Factorisatie van vertakkingen van priemidealen, vertonen bijvoorbeeld bij het opheffen van een uitbreidingslichaam (in Belgi\u00eb: uitbreidingsveld), een fundamenteel probleem van de algebra\u00efsche getaltheorie, enige gelijkenis met vertakking in de meetkunde.\nKunst en literatuur.\nPriemgetallen hebben invloed uitgeoefend op veel kunstenaars en schrijvers. De Franse componist Olivier Messiaen gebruikte priemgetallen om zijn ametrische muziek via \"natuurlijke fenomenen\" te cre\u00ebren. In werken zoals \"La Nativit\u00e9 du Seigneur\" (1935) en \"Quatre \u00e9tudes de rythme\" (1949-50) maakte hij tegelijkertijd gebruik van motieven, waarvan de lengte werd gegeven door verschillende priemgetallen om zo onvoorspelbare ritmes te cre\u00ebren: de priemgetallen 41, 43, 47 en 53 komen in een van zijn \u00e9tudes voor. Volgens Messiaen werd deze manier van componeren \"ge\u00efnspireerd door de bewegingen van de natuur, de bewegingen van vrije en ongelijke duur\".\nIn zijn sciencefictionnovelle \"Contact\", later omgewerkt tot de film met dezelfde naam, stelde de NASA-wetenschapper Carl Sagan voor dat priemgetallen gebruikt konden worden als een middel om met buitenaardse wezens te communiceren, een idee dat hij informeel in 1975 voor het eerst samen had ontwikkeld met de Amerikaanse astronoom Frank Drake.\nVeel films weerspiegelen een populaire fascinatie voor de geheimen van de priemgetallen en de cryptografie: films zoals \"Cube\", \"Sneakers\", \"The Mirror Has Two Faces\" en \"A Beautiful Mind\", waarvan de laatste gebaseerd is op de biografie door Sylvia Nasar van de wiskundige en Nobelprijswinnaar John Forbes Nash. Priemgetallen worden ook gebruikt als een metafoor voor eenzaamheid en isolement in de roman van Paolo Giordano \"De eenzaamheid van de priemgetallen\", waarin priemgetallen worden afgeschilderd als de \"buitenstaanders\" onder de gehele getallen."}
{"id": "6600", "revid": "3928", "url": "https://nl.wikipedia.org/wiki?curid=6600", "title": "Lamarck", "text": ""}
{"id": "6601", "revid": "701607", "url": "https://nl.wikipedia.org/wiki?curid=6601", "title": "Jean-Baptiste de Lamarck", "text": "Jean-Baptiste Pierre Antoine de Monet, Chevalier de Lamarck (Bazentin-le-Petit, 1 augustus 1744 \u2013 Parijs, 28 december 1829) was een Franse natuuronderzoeker. Hij was een dierkundige en plantkundige die tijdens zijn leven weinig erkenning vond, maar in zijn laatste levensjaren vooral in Frankrijk erkenning kreeg als autoriteit op het gebied van de ongewervelden. Zijn theorie over de overerving van eigenschappen, die deel uitmaakt van zijn totale theorie over evolutie, wordt sinds de 19e eeuw het Lamarckisme genoemd.\nWerk.\nLamarck was de eerste die sterk onderscheid maakte in gewervelde en ongewervelde dieren. Zijn hoofdwerk: \"Animaux sans Vert\u00e8bres\" (1815-1822). Hij was ook de eerste die het woord \"biologie\" gebruikte.\nNu is hij nog voornamelijk bekend als de auteur van een aantal pre-darwinistische evolutionaire idee\u00ebn, vooral zijn stelling van de overerving van verworven kenmerken (bijvoorbeeld dat de zoon van een smid sterker is dan de zoon van een kleermaker). Zijn evolutietheorie, gepubliceerd in \"Philosophie zoologique\" (1809) kon tijdens zijn leven niet doorbreken wegens de scherpe kritiek en ridiculisering door o.a. Georges Cuvier. De Lamarck was overtuigd van het samenvallen van \"evolutie\" en \"perfectionering\" en daarom sprak hij ook over de ladder van de natuur: evolutie is rechtlijnig, doelgericht &amp; opklimmend. Het organisme wil zelf veranderen, heeft creativiteit en inventiviteit - in tegenstelling tot het passieve wezen in de darwinistische evolutietheorie, dat overgeleverd is aan de willekeur van de natuur.\nCharles Darwin raakte bekend met Lamarcks idee\u00ebn via zijn mentor in Edinburgh, Robert Edmond Grant, die positief stond tegenover Lamarck.\nNa Darwins publicaties werd door de meeste wetenschappers het evolutionaire principe aanvaard, maar niet de natuurlijke selectie. Voor hen was de theorie van Lamarck een goed alternatief. Rond het einde van de negentiende eeuw ontstond er voornamelijk in Frankrijk en de Verenigde Staten een neo-lamarckistische school. Een bekend aanhanger daarvan was de Amerikaanse paleontoloog Edward Drinker Cope. Ondanks voortdurende kritiek werd pas echt algemeen aanvaard dat verworven kenmerken niet erfelijk kunnen zijn, toen er geen enkel mechanisme ontdekt werd waarmee een organisme of zijn omgeving invloed kan uitoefenen op zijn erfelijk materiaal.\nNeo-Lamarckisme.\nPaul Kammerer (1880-1926) is een bekend voorbeeld van een bioloog die Lamarckiaanse erfelijkheid probeerde te bewijzen.\nOok Edward J. Steele neemt in zijn boek \"Lamarck's Signature\" (1998) een neo-Lamarckistische positie in.\nAlhoewel Lamarckisme als evolutionaire invloed bij grotere levensvormen grotendeels in diskrediet is gebracht, zijn er enkele hedendaagse wetenschappers die beweren dat het bij micro-organismen wel aantoonbaar is. In 1988 brachten John Cairns en een groep wetenschappers van Radcliffe Infirmary in het Engelse Oxford het debat over Lamarckisme terug in de belangstelling. Zij namen een gemuteerde stam van \"Escherichia coli\" (darmbacterie) die niet in staat was om lactose op te nemen, en plaatsten deze in een omgeving waarin lactose het enige beschikbare voedsel vormde. Ze observeerden dat er na verloop van tijd mutaties ontstonden, zo snel dat het erop leek te wijzen dat de bacteri\u00ebn hun handicap hadden overwonnen door hun eigen genen te veranderen. Cairns en andere onderzoekers waren ook in staat om het proces van deze adaptieve mutatie te herhalen.\nEen moderne evolutiebioloog die uitgebreid heeft geschreven over de theorie en de receptie van Lamarcks denkbeelden, is Stephen Jay Gould. Hij verwijt de wetenschappers na Lamarck dat ze wel een heel gereduceerd beeld ophangen van de visie die Lamarck op de evolutie had. Ze verhieven \u00e9\u00e9n aspect van zijn theorie - de overerving van verworven eigenschappen - tot de hoeksteen van zijn denken over evolutie, terwijl het in werkelijkheid ging om een alomvattend systeem.\nTrivia.\nIn tegenstelling tot wat sommigen zeggen was Lamarck geen de\u00efst, maar eerder een agnost, omdat hij meende dat de mens alleen kennis kon verwerven over materie en eigenschappen van materie, en daartoe behoort God niet.\nIn het boek \"Erfgoed\" (Legacy) van Greg Bear komt de fictieve planeet \"Lamarckia\" voor, waar organismen voorkomen die eigenschappen kunnen verwerven en doorgeven.\nIn het 18e arrondissement van Parijs zijn een straat en metrostation naar hem vernoemd."}
{"id": "6602", "revid": "6217", "url": "https://nl.wikipedia.org/wiki?curid=6602", "title": "Verpopping", "text": "Verpopping is een bij veel insecten voorkomend proces waarbij de larve zich transformeert tot een volwassen insect (imago). Insecten met een dergelijke ontwikkeling kennen een volledige gedaanteverwisseling, ze zijn holometabool en behoren tot de Endopterygota.\nDit proces van metamorfose vindt plaats via een apart stadium waarin de larve na de laatste vervelling een ander uiterlijk krijgt. Gedurende deze periode neemt de larve in zijn pop geen voedsel op. Uitwendig lijkt de pop in rust te verkeren terwijl intussen van binnen de larvale organen worden afgebroken en worden omgebouwd tot de organen die het volwassen insect nodig zal hebben. Veel poppen zien eruit als een rond tonnetje zonder poten, ogen, mond, anus, vleugels of antennen. Bij de poppen van kevers en vlinders zijn vaak de vormen van het zich vormende imago al wel herkenbaar. De meeste poppen bewegen zich niet, maar kunnen bij aanraking wel wriemelende bewegingen maken als verdediging.\nSoorten poppen.\nPoppen kunnen \"coarctaat\", \"obtect\" of \"exaraat\" zijn. Bij een coarctate pop zijn alle onderdelen binnenin geheel verborgen onder de huid van het laatste larvenstadium (zoals bij vliegen). Deze pop wordt ook wel een 'puparium' genoemd. Bij een obtecte pop zijn de aanhangsels (vleugels, poten, antennes) in de pophuid opgenomen maar zijn hun contouren wel zichtbaar (zoals bij vlinders). Dergelijke poppen worden wel 'mummiepoppen' genoemd omdat ze weinig bewegingsvrijheid hebben. Bij een exarate pop steken de antennes en poten uit buiten het lichaam (zoals bij de pop van kevers, als de hieronder afgebeelde moriokever). Een pop kan zich soms nog vrij bewegen, zoals bij de kameelhalsvliegen het geval is, dit wordt een 'pupa libera' genoemd.\nCamouflage en cocons.\nPoppen zijn weerloos en kwetsbaar, en zijn daarom meestal goed gecamoufleerd. Vlinderpoppen kunnen er bijvoorbeeld als verdroogde blaadjes uitzien. Veel insecten spinnen cocons (bij de zijdevlinder wordt hiervan zijde gewonnen) of maken schuilplaatsen tot een holte waarin ze zich verpoppen door bijvoorbeeld een paar blaadjes tegen elkaar te spinnen. De geharde huid van de insectenlarve noemt men het \"puparium\". Deze beschermt de larve wanneer de metamorfose naar het volwassen stadium plaatsvindt.\nVoorbeelden.\nBekende zich verpoppende insecten zijn, naast kevers, vliegen en vlinders, ook overige vliesvleugeligen en vlooien. "}
{"id": "6603", "revid": "1220585", "url": "https://nl.wikipedia.org/wiki?curid=6603", "title": "Kurt G\u00f6del", "text": "Kurt Friedrich G\u00f6del (Brno, 28 april 1906 \u2013 Princeton (New Jersey), 14 januari 1978) was een Oostenrijks-Amerikaans wiskundige, logicus en filosoof. Hij wordt gezien als een van de belangrijkste logici aller tijden.\nInleiding.\nG\u00f6del heeft een enorme invloed gehad op het wetenschappelijke en filosofische denken van de 20e eeuw, doordat hij het eerdere werk van Bertrand Russell, A. N. Whitehead en David Hilbert om de wiskunde op een formele basis van een sluitend overkoepelend axiomatisch systeem te grondvesten, in belangrijke mate ondergroef.\nIn 1931 bewees G\u00f6del namelijk dat binnen elk zelfconsistent recursief axiomatisch systeem, dat krachtig genoeg is om de rekenkunde van de natuurlijke getallen te beschrijven (Peano-rekenkunde), er ten minste een ware stelling over de natuurlijke getallen bestaat, die niet bewezen kan worden op basis van de axioma's van dit systeem. Bij de bewijsvoering van deze stelling ontwikkelde G\u00f6del een techniek die tegenwoordig bekendstaat als de G\u00f6del-nummering, die aan elke formele uitspraak een natuurlijk getal toekent. Deze stelling staat bekend als de eerste onvolledigheidsstelling van G\u00f6del.\nIn zijn tweede onvolledigheidsstelling toonde G\u00f6del later aan dat de continu\u00fcmhypothese niet weerlegd kan worden binnen de consistente axioma\u2019s van de verzamelingenleer. G\u00f6del leverde verder belangrijke bijdragen aan de bewijstheorie door de verbanden te verduidelijken tussen de klassieke logica, de intu\u00eftionistische logica, en de modale logica.\nLeven.\nJeugd.\nKurt Friedrich G\u00f6del werd geboren op 28 april 1906 in Brno, destijds in Oostenrijk-Hongarije, in het etnisch Duitse gezin van Rudolf G\u00f6del, bedrijfsleider van een textielfabriek en Marianne G\u00f6del (geboren Handschuh). Ten tijde van zijn geboorte had de stad een kleine meerderheid Duitstalige inwoners, en dat was de taal van zijn ouders. De voorouders van G\u00f6del speelden vaak een actieve rol in het culturele leven van Brno. Zijn grootvader, Joseph G\u00f6del was bijvoorbeeld in die tijd een beroemde zanger en een aantal jaren lid van de \"Br\u00fcnner M\u00e4nnergesangverein\".\nIn het gezin stond de jonge G\u00f6del bekend als \"Herr Warum\" (\"Meneertje Waarom\"), vanwege zijn onverzadigbare nieuwsgierigheid. Volgens zijn broer Rudolph leed G\u00f6del toen hij acht jaar was aan acuut reuma; hij genas volledig, maar bleef er voor de rest van zijn leven van overtuigd dat zijn hart blijvende schade had opgelopen. Deze overtuiging was de oorsprong van zijn latere hypochondrie.\nVan 1912 tot 1916 bezocht G\u00f6del de \"Evangelische Volksschule\", een Lutherse school in Brno en van 1916 tot 1924 stond hij ingeschreven aan het \"Deutsche Staats-Realgymnasium\" waar hij in alle vakken uitblonk, vooral in wiskunde, talen en godsdienst. Hoewel G\u00f6del aanvankelijk in talen had uitgeblonken, kreeg hij later meer belangstelling voor geschiedenis en wiskunde.\nHoewel hij zelf maar heel weinig Tsjechisch sprak, werd G\u00f6del op de leeftijd van 12 jaar, automatisch Tsjecho-Slowaaks staatsburger, toen aan het eind van de Eerste Wereldoorlog het Oostenrijks-Hongaarse rijk uiteenviel, waarna onder andere het nieuwe land Tsjecho-Slowakije ontstond. Later vertelde hij zijn biograaf John W. Dawson dat hij zich in die tijd voelde als een \u201cverbannen Oostenrijker in Tsjecho-Slowakije\u201d (\"ein \u00d6sterreicher im Exil in der Tschechoslowakei\"). Toen hij 23 was koos hij ervoor om Oostenrijks staatsburger te worden. G\u00f6del werd toen nazi-Duitsland Oostenrijk annexeerde, op de leeftijd van 32 automatisch Duits staatsburger. Na de Tweede Wereldoorlog, toen hij 42 was, werd hij Amerikaans staatsburger.\nZijn belangstelling in wiskunde nam nog toe toen in 1920 zijn oudere broer Rudolph (geboren in 1902) naar Wenen vertrok om medicijnen te gaan studeren aan de Universiteit van Wenen. Gedurende zijn tienerjaren bestudeerde G\u00f6del de Gabelsberger stenografie, Goethe's \"Kleurentheorie\", de kritieken van Isaac Newton, en de geschriften van Immanuel Kant.\nStudie in Wenen.\nToen hij 18 was, voegde hij zich bij zijn broer Rudolph in Wenen en schreef zich in bij de Universiteit van Wenen. Tegen die tijd was hij het universitaire wiskundeniveau al meester. Hoewel hij aanvankelijk van plan was om theoretische natuurkunde te studeren, woonde G\u00f6del ook wiskunde- en filosofiecolleges bij. Gedurende die periode maakte hij zich idee\u00ebn over het wiskundig realisme eigen. Hij las Kants \"Metaphysische Anfangsgr\u00fcnde der Naturwissenschaft\", en nam deel aan de Wiener Kreis met Moritz Schlick, Hans Hahn en Rudolf Carnap. G\u00f6del bestudeerde toen de getaltheorie, maar nadat hij deel had genomen aan een cursus van Moritz Schlick, die Bertrand Russells boek \"Introduction to Mathematical Philosophy\" behandelde, raakte G\u00f6del ge\u00efnteresseerd in wiskundige logica.\nHet is mogelijk dat het bijwonen van een voordracht door David Hilbert in Bologna over volledigheid en consistentie van wiskundige systemen, de levensloop van G\u00f6del heeft bepaald. In 1928 publiceerden Hilbert en Wilhelm Ackermann \"Grundz\u00fcge der theoretischen Logik\" (Grondslagen van de Theoretische Logica), een inleiding tot de logica van de eerste orde, waarin het volledigheidsprobleem aan de orde werd gesteld: \"Zijn de axioma\u2019s van een formeel systeem voldoende om daar elke bewering uit af te leiden, die waar is in alle modellen van het systeem?\" Dat werd het onderwerp dat G\u00f6del koos voor zijn promotie. In 1929, toen hij 23 was, voltooide hij zijn dissertatie onder supervisie van Hans Hahn. Daarin bepaalde G\u00f6del de volledigheid van de predikaatanalyse van de eerste orde (dit resultaat staat bekend als de volledigheidsstelling van G\u00f6del). Hij behaalde zijn doctorstitel in 1930. Zijn proefschrift werd, samen met wat toevoegingen, gepubliceerd door de Weense Academie voor Wetenschappen.\nWerk in Wenen.\nIn 1931 publiceerde G\u00f6del zijn beroemde onvolledigheidsstellingen in \"\u00dcber formal unentscheidbare S\u00e4tze der \"Principia Mathematica\" und verwandter Systeme\" (Over formeel onbeslisbare stellingen van de \"Principia Mathematica\" en aanverwante systemen\u201d). In dat artikel bewees hij voor elk berekenbaar axiomatisch systeem, dat krachtig genoeg is om de rekenkunde van de natuurlijke getallen (dat wil zeggen de axioma's van Peano of ZFC) te bevatten, dat:\nDeze stellingen maakten een eind aan een halve eeuw van inspanningen door wiskundigen om een verzameling axioma\u2019s te ontdekken die voor de hele wiskunde zouden voldoen, te beginnen met het werk van Gottlob Frege en culminerend in Alfred North Whitehead en Bertrand Russells Principia Mathematica en Hilberts formalisme. G\u00f6del bewees dat deze speurtocht achteraf gezien zinloos was, althans in de zin om het beoogde doel te bereiken, hoewel er ook belangrijke nieuwe wiskunde ontwikkeld werd door de deelnemende wiskundigen. De onvolledigheidsstellingen houden ook in dat niet alle wiskundige vraagstukken berekenbaar zijn en sommige dus altijd open zullen blijven.\nAchteraf is het oorspronkelijke idee, dat de kern vormt van de onvolledigheidsstelling, vrij eenvoudig. In wezen construeerde G\u00f6del een formule die stelt dat zij in een gegeven formeel systeem onbewijsbaar is. Als zij bewijsbaar zou zijn, zou zij onwaar zijn, wat in tegenspraak is met het feit dat in een consistent systeem bewijsbare beweringen altijd waar zijn. Daarom zal er altijd minstens een ware, maar onbewijsbare bewering bestaan. Dat wil zeggen voor elke berekenbaar aftelbare axiomaverzameling voor de rekenkunde (dat wil zeggen een verzameling die in principe geprint kan worden door een ge\u00efdealiseerde computer met onbeperkte hulpbronnen), bestaat er een formule die geldig is in de rekenkunde, maar in dat systeem niet bewijsbaar is. Om dat kloppend te maken moest G\u00f6del echter verschillende technische kwesties oplossen, zoals coderingssystemen, bewijzen en het idee van de bewijsbaarheid bij natuurlijke getallen. Hij deed dat met gebruikmaking van het proced\u00e9 dat bekendstaat als G\u00f6delnummering.\nIn zijn tweepaginalange \"Zum intuitionistischen Aussagenkalk\u00fcl\" (1932) weerlegde G\u00f6del eindige-waardigheid van de intu\u00eftionistische logica. In het bewijs maakt hij gebruik van wat later bekend werd als de G\u00f6del\u2013Dummett tussen-logica (of G\u00f6dels vage logica).\nG\u00f6del verwierf in 1932 zijn habilitatie aan de Universiteit van Wenen en in 1933 werd hij daar \"privaatdocent\" (ongesalarieerd docent).\nOnrust in Oostenrijk en bezoeken aan de VS.\nIn 1933 kwam in Duitsland Adolf Hitler aan de macht en in de daarop volgende jaren kregen de nazi\u2019s meer invloed in Oostenrijk en ook onder sommige Weense wiskundigen. Eveneens in 1933 reisde G\u00f6del voor het eerst naar de VS; daar ontmoette hij Albert Einstein die sinds de machtsovername door de nazi's niet meer in Duitsland wilde wonen en nu permanent in de VS verbleef. Einstein werd een levenslange goede vriend van G\u00f6del. Hij hield een toespraak op de jaarlijkse bijeenkomst van de American Mathematical Society. Tijdens dat jaar ontwikkelde G\u00f6del zijn idee\u00ebn over de berekenbaarheid van recursieve functies, en hield een lezing over de algemene recursieve functies en het idee 'waarheid'. Dit werk werd verder ontwikkeld in de getaltheorie, waarbij gebruik werd gemaakt van de G\u00f6delnummering. In 1934 gaf G\u00f6del een serie lezingen aan het Institute for Advanced Study (IAS) in Princeton, New Jersey, met de titel \"Over onbeslisbare stellingen van formele wiskundige systemen\". Stephen Kleene, die net op Princeton zijn Ph.D. had behaald, maakte een verslag van die lezingen, die vervolgens werden gepubliceerd.\nG\u00f6del wilde in het najaar van 1935 opnieuw een bezoek brengen aan het IAS. Het reizen en harde werken hadden hem echter uitgeput en hij moest zijn reisplannen uitstellen; het jaar daarop kwam het er ook niet van maar moest hij herstellen van een depressie. De aanleiding voor deze depressie was de dood van een goede vriend van hem: in juni 1936 werd Moritz Schlick, wiens seminar bij G\u00f6del de belangstelling had gewekt voor de logica, vermoord door een pro-nazi-student. Dat was bij G\u00f6del aanleiding tot \u201ceen ernstige zenuwcrisis.\u201d Hij ontwikkelde parano\u00efde verschijnselen, waaronder de angst om vergiftigd te worden en bracht een aantal maanden door in een sanatorium voor zenuwzieken. In 1937 hervatte hij zijn colleges. In die periode werkte hij aan het bewijs van de consistentie van het keuzeaxioma en van de continu\u00fcmhypothese; hij toonde voorts aan dat deze hypothesen niet weerlegd kunnen worden vanuit het gebruikelijke systeem van axioma\u2019s van de verzamelingenleer.\nHij huwde op 20 september 1938 met Adele Nimbursky (geboren Porkert, 1899-1981), die hij toen al meer dan 10 jaar kende. Zijn ouders hadden zich tegen hun relatie verzet op grond van het feit dat zij een gescheiden danseres was en zeven jaar ouder was dan hij. Zij kregen geen kinderen.\nVervolgens vertrok hij opnieuw voor een bezoek aan de VS, bracht het najaar van 1938 door aan het IAS en het voorjaar van 1939 aan de Amerikaanse priv\u00e9 universiteit Universiteit van Notre Dame.\nPrinceton.\nNa de Anschluss in 1938 was Oostenrijk een deel geworden van nazi-Duitsland. Duitsland schafte de titel \"privaatdocent\" af, zodat G\u00f6del moest solliciteren naar een andere baan in de \"nieuwe orde\". Zijn vroegere omgang met joodse leden van de Weense Kring, vooral met Hahn, had voor hem een nadelige invloed. De universiteit van Wenen wees zijn sollicitatie af. Zijn toestand werd nog hachelijker toen het Duitse leger hem geschikt achtte voor militaire dienst. In september 1939 begon de Tweede Wereldoorlog. G\u00f6del en zijn vrouw besloten uiteindelijk om, zoals veel van hun vrienden al eerder hadden gedaan, nazi-Duitsland de rug toe te keren. Voor het jaar om was vertrokken ze uit Wenen met de bestemming Princeton in de VS. Om de gevaarlijke oversteek van de Atlantische Oceaan te vermijden, hier woedde in alle hevigheid de slag om de Atlantische Oceaan tussen de Britten en de Duitsers, namen de G\u00f6dels de transsiberische spoorweg naar Wladiwostok aan de Grote Oceaan (door het Molotov-Ribbentroppact waren de dictators Stalin en Hitler nog bondgenoten), staken met de veerboot over naar Japan en voeren vervolgens van Japan naar San Francisco (waar zij op 4 maart 1940 aankwamen), en staken de VS over per trein naar Princeton, waar G\u00f6del een baan kreeg aan het Institute for Advanced Study (IAS).\nG\u00f6del nam zijn wiskundige arbeid weer heel snel op. In 1940 publiceerde hij zijn \"Consistentie van het keuze-axioma en van de veralgemeende continu\u00fcmhypothese met de axioma\u2019s van de verzamelingenleer\", dat een klassieker is van de moderne wiskunde. In dat werk introduceerde hij het maakbare universum, een model van de verzamelingenleer waarin de enige bestaande verzamelingen, de verzamelingen zijn die uit eenvoudigere verzamelingen geconstrueerd kunnen worden. G\u00f6del bewees dat zowel het keuze-axioma (AC) als de veralgemeende continu\u00fcmhypothese (GCH) in het maakbare universum kloppen, en daarom consistent moeten zijn met de Zermelo-Frankel axioma\u2019s voor de verzamelingenleer (ZF). Paul Cohen stelde later een model van de ZF op waarin AC en GCH onjuist zijn; samen betekenen deze bewijzen dat AC en GCH onafhankelijk zijn van de ZF-axioma\u2019s voor de verzamelingenleer.\nG\u00f6del en zijn echtgenote Adele verbleven in de zomer van 1942 in Blue Hill, Maine, in de Blue Hill Inn met een uitzicht op de baai. G\u00f6del had bij het IAS vakantie opgenomen. G\u00f6del was echter niet alleen op vakantie en had een zeer productieve zomer. Uit Heft 15 [deel 15] van G\u00f6dels nog niet gepubliceerde \"Arbeitshefte\" [werkschriften], maakt John W. Dawson, Jr. op dat G\u00f6del tijdens dat verblijf in Blue Hill in 1942 een bewijs ontdekte voor de onafhankelijkheid van het keuze-axioma vanuit de eindige-type-leer, een afgezwakte vorm van de verzamelingenleer. G\u00f6dels goede vriend steunde dat vermoeden en merkte op dat G\u00f6dels Blue Hill-werkschriften zijn meest uitgebreide behandeling van het probleem bevatten.\nG\u00f6del werd in 1946 permanent lid van de IAS. Rond die tijd stopte hij met officieel publiceren in wetenschappelijke tijdschriften, hoewel hij wel doorwerkte maar zijn bevindingen meestal voor zich hield of aan zijn goede vrienden gaf. In 1953 kreeg hij een volledig hoogleraarschap aan het Instituut en in 1976 werd hij emeritushoogleraar.\nG\u00f6dels vriendschap met Einstein.\nDe vriendschap tussen Albert Einstein en G\u00f6del was legendarisch, wat ook bleek uit de wandelingen die zij samen ondernamen van en naar het IAS. De aard van hun gesprekken was voor de andere leden van het instituut een geheim. De econoom Oskar Morgenstern verhaalt dat Einstein hem tegen het einde van zijn leven in vertrouwen meedeelde dat zijn \u201ceigen werk niet veel meer betekende, maar dat hij nog alleen maar naar het instituut ging\u2026.om het voorrecht te hebben samen met G\u00f6del naar huis te kunnen lopen.\"\nOp 5 december 1947, vergezelden Einstein en Morgenstern G\u00f6del naar zijn Amerikaans burgerschapexamen, waar zij als getuigen fungeerden. G\u00f6del had hen in vertrouwen meegedeeld dat hij in de grondwet van de VS een tegenstrijdigheid had ontdekt, waardoor de VS in staat zouden zijn om een dictatuur te worden. Einstein en Morgenstern maakten zich er zorgen over dat het onvoorspelbare gedrag van hun vriend zijn kansen in gevaar zou kunnen brengen. Gelukkig bleek dat de rechter Phillip Forman was. Forman kende Einstein en had de eed afgenomen bij Einsteins eigen burgerschapsexamen. Alles verliep voorspoedig tot het moment dat Forman G\u00f6del toevallig vroeg of hij dacht dat een dictatuur zoals het naziregime in de VS mogelijk zou kunnen zijn. G\u00f6del begon toen aan Forman zijn ontdekking uit te leggen. Forman begreep wat er gebeurde, snoerde G\u00f6del de mond en leidde het gesprek naar andere vraagstukken en de gebruikelijke conclusie.\nIn 1951 toonde G\u00f6del het bestaan aan van paradoxale oplossingen van Albert Einsteins veldvergelijkingen in de algemene relativiteitstheorie. Zijn oplossingen staan bekend als G\u00f6del-metriek. Hij gaf die uitwerking aan Einstein als cadeau voor zijn 70e verjaardag. Deze \"rondwentelende universa\u201d zouden tijdreizen mogelijk maken in ieder universum waarin ook de relativiteitstheorie geldig was en zorgden ervoor dat Einstein twijfelde aan zijn eigen theorie. Maar ondanks pogingen van Einstein om G\u00f6dels oplossingen te ontkrachten slaagde Einstein daar niet in. Tot op heden zijn de volgende generaties wiskundigen en natuurkundigen daar evenmin in geslaagd.\nReligieuze en filosofische idee\u00ebn.\nTijdens de vele jaren die hij aan het IAS doorbracht, richtte G\u00f6dels belangstelling zich meer naar de filosofie en fysica. Hij bestudeerde en bewonderde de werken van Gottfried Leibniz, maar ging geloven dat door een 'vijandige samenzwering' een aantal van de werken van Leibniz verdonkeremaand waren. Minder uitgebreid bestudeerde hij Kant en Edmund Husserl.\nG\u00f6del was een overtuigde platonist en the\u00efst en zijn hele leven christen maar had niet veel op met het instituut Kerk. Hij verwierp het idee van een onpersoonlijke God, het geloof dat Einstein aanhing. Hij geloofde vast in een leven na de dood en stelde: \u201cik ben overtuigd van een hiernamaals, onafhankelijk van de theologie. Als de wereld rationeel in elkaar zit, \"moet\" er een leven na de dood zijn.\u201d\nIn het begin van de jaren zeventig verspreidde G\u00f6del onder zijn vrienden een uitwerking van Leibniz' versie van Anselmus van Canterbury\u2019s ontologisch bewijs van het bestaan van God. Dat staat bekend als G\u00f6dels ontologisch bewijs.\nOverlijden.\nGedurende zijn hele leven had G\u00f6del periodiek last van geestelijke instabiliteit en ziektes waarvoor hij soms zelfs tijdelijk in psychiatrische sanatoria werd opgenomen. Op het eind van zijn leven verergerde dit tot de ontwikkeling van paranoide waandenkbeelden. Zo geloofde hij vast in een samenzwering die sommige werken van de 17e-eeuwse wiskundige en filosoof Gottfried Leibniz wilde verdonkeremanen. Ook had G\u00f6del o.a. een obsessieve angst om vergiftigd te worden; hij was bang dat er giftige gassen uit zijn koelkast ontsnapten en wilde pas eten als zijn echtgenote Adele het eten eerst geproefd had. Eind 1977 werd Adele zes maanden in het ziekenhuis opgenomen en kon dus G\u00f6dels voedsel niet voorproeven. Tijdens haar afwezigheid weigerde hij te eten en hongerde hij uiteindelijk zichzelf dood. Toen hij overleed woog hij nog maar 30 kg. Zijn overlijdensverklaring vermeldde dat hij op 14 januari 1978 in het ziekenhuis van Princeton overleed aan \u201condervoeding en uitputting ten gevolge van een persoonlijkheidsstoornis\u201d.\nNalatenschap.\nEerbewijzen.\nAan G\u00f6del werd in 1951 (samen met Julian Schwinger) de eerste Albert Einstein Prijs toegekend en in 1974 werd hij tevens onderscheiden met de National Medal of Science.\nVernoemingen.\nDe Kurt G\u00f6del Society, opgericht in 1987, werd naar hem vernoemd. Het is een internationale organisatie voor de bevordering van onderzoek op het gebied van de logica, filosofie en de geschiedenis van de wiskunde.\nBelangrijke publicaties.\nIn het Duits:\nIn het Engels:\nEngelse vertalingen:\nZie ook.\nArtikelen op de Engelstalige Wikipedia:\nArtikelen op de Spaanstalige Wikipedia:"}
{"id": "6604", "revid": "64424657", "url": "https://nl.wikipedia.org/wiki?curid=6604", "title": "Joe Strummer", "text": "Joe Strummer, pseudoniem van John Graham Mellor (Ankara, 21 augustus 1952 \u2013 Broomfield, 22 december 2002), was een Brits rockzanger. Hij kreeg vooral bekendheid als de zanger van de punkgroep The Clash.\nLevensloop.\nJoe Strummer werd geboren als kind van Ronald Mellor, een Brits diplomaat van Anglo-Armeense en joodse origine en de Schotse Anna Mackenzie. Strummer genoot opleidingen aan diverse priv\u00e9scholen. Hij ontwikkelde belangstelling voor gitaarmuziek. In de jaren zeventig werkte hij in de Londense muziekwereld, waar hij onder de naam Woody (naar een van zijn helden Woody Guthrie) als pubrocker en straatmuzikant overleefde.\nIn 1976 woonde hij een concert bij van de rockgroep Sex Pistols dat diepe indruk op hem maakte. Strummer werd gevraagd door manager Bernie Rhodes een band te vormen met gitarist Mick Jones en bassist Paul Simonon. Zij noemden zich The Clash. Drummer Topper Headon werd na vele audities later gerekruteerd. Het debuutalbum \"The Clash\" was en is een inspiratie voor vele (aspirant-)muzikanten.\nDe opvolger \"Give 'em enough rope\" werd ook in de Verenigde Staten uitgebracht en maakte de weg vrij voor wereldwijd succes.\nIn december 1979 kwam het dubbelalbum \"London Calling\" uit, dat nog steeds wordt gezien als een van de hoogtepunten uit de geschiedenis van de rock-'n-roll. Opvallend is dat hier uit het smalle punkkader werd gestapt en vele andere muziekinvloeden in de muziek van The Clash werden opgenomen, zoals dub, reggae en rockabilly.\n\"Sandinista!\" was een driedubbelalbum uit 1981, dat verdergaat op de koers die op hun vorige plaat werd ingeslagen. De titel verwijst naar de Sandinistische revolutie die op dat moment plaatsvond in Nicaragua en veel respect afdwong bij de groepsleden.\nIn 1982 behaalde The Clash hun commerci\u00eble hoogtepunt met het album \"Combat Rock\", waarop onder andere de nummers \"Should I stay or should I go\" en \"Rock the casbah\" staan.\nNadien ging het bergafwaarts met de groep. Wegens zijn hero\u00efneverslaving werd drummer Topper Headon uit de band gezet en datzelfde lot zou gitarist Mick Jones niet veel later treffen, op het hoogtepunt van hun succes. Een weinig succesvol album volgde (\"Cut the Crap\"). In 1986 werd The Clash opgeheven. Ondanks de vele vraag naar re\u00fcnieconcerten, heeft de groep nooit meer gespeeld.\nStrummer hield zich daarna bezig met acteren en speelde in diverse bands. Hij produceerde een album voor The Pogues en verving de zanger ervan tijdens een tournee. Hij overleed onverwachts op 22 december 2002 op 50-jarige leeftijd aan een onvermoede hartaandoening, terwijl hij bezig was met het mixen van de laatste cd van zijn band Joe Strummer and the Mescaleros. Ook waren er voor 2003 nog veel concerten en activiteiten gepland, onder andere een concert in Zuid-Afrika, in samenwerking met Nelson Mandela, in het kader van de aids-bestrijding.\nStrummer was een van de oprichters van Future Forests, dat op verschillende plaatsen in de wereld bomen aanplant tegen de opwarming van de aarde. De na zijn dood opgerichte stichting \"Strummerville\" zet zich in voor het realiseren van oefenruimten voor beginnende bands.\nFender bracht postuum als eerbetoon een speciale Strummer-Telecaster op de markt in een beperkte oplage."}
{"id": "6605", "revid": "1174614", "url": "https://nl.wikipedia.org/wiki?curid=6605", "title": "Caesar", "text": "Caesar was een \"cognomen\" in de \"gens Julia\":\nAndere betekenissen:"}
{"id": "6606", "revid": "188626", "url": "https://nl.wikipedia.org/wiki?curid=6606", "title": "Julius Caesar", "text": "Gaius Julius Caesar (Latijnse uitspraak: ; Latijn: , of \"Gaius Iulius Gaii filius Gaii nepos Caesar\"; na 42 v.Chr. , of \"Imperator Gaius Iulius Caesar divus\") (Rome, 12 of 13 juli \u00b1 100 v.Chr. - aldaar, Idus van maart (15 maart) 44 v.Chr.) was een Romeins politicus, generaal en schrijver. Hij doorliep zowel een militaire als politieke loopbaan en werd na de verovering van Galli\u00eb en de daaropvolgende burgeroorlog tegen Pompeius dictator van het Romeinse Rijk. Door zijn bewind werd de Romeinse Republiek omgevormd tot het Romeinse Keizerrijk. Hij wordt meestal kortweg Julius Caesar of Caesar genoemd.\nAfkomst.\nGaius Julius Caesar was de zoon van Gaius Julius Caesar en Aurelia Cotta. Terwijl zijn vader het niet verder bracht dan \"praetor\", bekleedden Caesars oom Sextus Julius Caesar, zijn aangetrouwde oom Gaius Marius, zijn grootvader aan moederszijde Lucius Aurelius Cotta maior, de broer van zijn moeder Lucius Aurelius Cotta minor en de vader van zijn grootmoeder Marcia, Quintus Marcius Rex allen de functie van \"consul\". Langs de kant van de \"Gens Julia\" voerde hij zijn afkomst terug op Julus, een zoon van Aeneas, en dientengevolge een kleinzoon van Venus. Via de tak van de \"gens Marcia\" van zijn grootmoeder Marcia, die het \"cognomen\" Rex droegen, kon hij zijn afkomst terugvoeren op Ancus Marcius, vierde legendarische koning van Rome en kleinzoon van de tweede legendarische koning van Rome, Numa Pompilius. Zijn oom Gaius Marius was een van de vooraanstaande mannen van zijn tijd en was een leidende figuur binnen de \"populares\". Langs moederskant was hij verbonden met de tak van de \"Aurelii Cottae\", die verscheidene \"consules\" leverden aan de Romeinse Republiek, \u00e9n met de \"gens Claudia\".\nUiterlijk.\nCaesar werd veelvuldig afgebeeld op munten en in de vorm van antieke bustes. Op munten werd hij meestal afgebeeld met een lang en mager hoofd met een opvallende haakneus. Suetonius schreef dat Caesar erg onder zijn kaalheid leed en die steeds wilde verbergen, maar hij beschreef Caesars gezicht met de woorden \"paulo pleniore\" (\"aan de volle kant\"). In 2007 werd een levensgrote buste gevonden van Caesar, opgedoken door archeologen uit de Rh\u00f4ne, midden in de stad Arles. Deze buste toont een ouder wordende man met rimpels en ingevallen wangen. De buste zou dateren uit 46 voor Christus, het jaar waarin Caesar Arles een bevoorrechte positie gaf als Romeinse stad. Het borstbeeld is misschien in het water gegooid na de moord op Caesar, omdat het in die tijd beter was niet als een aanhanger van hem gezien te worden. De vondst is extra bijzonder omdat het waarschijnlijk het oudste beeld is van Caesar dat ooit is gevonden en misschien zelfs het enige dat nog tijdens het leven van Caesar is vervaardigd. Wereldwijd zijn ongeveer twintig antieke bustes van Julius Caesar bekend. Het bericht over de vondst werd op 13 mei 2008 naar buiten gebracht door het Franse instituut voor archeologisch onderzoek onder water DRASSM (D\u00e9partement des recherches arch\u00e9ologiques subaquatiques et sous-marines). Of het borstbeeld inderdaad Caesar voorstelt, staat niet vast, maar is wel aannemelijk, vier experts zijn het hierover eens.\nLevensloop.\nJeugd.\nCaesar werd op 12 of 13 juli 100 v.Chr. geboren in de Subura, een van de dichtstbevolkte en slechte wijken van Rome. Dit was niet bepaald een wijk waar men als lid van een oude voorname patricische familie wenste geboren te worden, maar de Caesares waren door de eeuwen heen verpauperd. Omdat zijn vader Gaius Julius Caesar Strabo druk doende was zijn sporen te verdienen in de Romeinse politiek, o.a. met verschillende functies in de provincie Asia, werd de jonge Caesar door zijn moeder Aurelia Cotta opgevoed. Ze deed dit zo goed dat zelfs iemand als Tacitus - niet bepaald bekend om zijn respectvolle houding tegenover vrouwen - haar prees. Rond zijn tiende jaar ontving Caesar onderwijs van Marcus Antonius Gnipho, een bekend specialist in de Griekse en Latijnse letteren, waarbij hij de werken van Homerus in het Grieks en in de oude Latijnse vertalingen van Lucius Livius Andronicus las. Hij leerde ook paardrijden, zwemmen en zwaardvechten.\nDe jonge Caesar leek aanleg te hebben voor de redenaarskunst en hij zal dan ook vaak het \"Forum Romanum\" bezocht hebben waar redenaars op de \"rostra\" hun redevoeringen afstaken. Nadat hij op 15 maart 85 v.Chr. uit handen van zijn vader de \"toga virilis\" (het teken van volwassenheid) had ontvangen, kon de carri\u00e8re van de jonge Caesar beginnen, maar nog voor Caesar de leeftijd van 16 had bereikt, overleed zijn vader onverwacht toen hij zich 's ochtends aankleedde. Hierdoor werd Caesar \"pater familias\" met de \"patria potestas\" (absolute gezag over alle leden van zijn familie), hoewel zijn moeder in de praktijk haar invloed liet gelden op Caesar. Caesar schreef intussen enkele tragedies en gedichten.\nBegin van een loopbaan.\nIn deze tijd (88 v.Chr.) woedde er een bloederige burgeroorlog tussen Lucius Cornelius Sulla enerzijds en de Populares geleid door Gaius Marius en Lucius Cornelius Cinna anderzijds. Deze strijd ging niet alleen over macht maar ook over de vraag hoe het Romeinse Rijk bestuurd diende te worden, aangezien het oude systeem dat voor een stadstaat bedacht was niet meer werkte voor het grote rijk dat het intussen geworden was. Daarnaast had de stad te maken met steeds meer arme mensen die in de stad kwamen wonen. De Populares wilden daarom hervormingen. Marius en Cinna wonnen de strijd en aangezien de vader van Caesar destijds partij voor hen had gekozen werd Caesar in 84 v.Chr. voorgedragen als \"flamen Dialis\", de priester van Jupiter en meest sacrale persoon van Rome. Hij verbrak zijn verloving met de dochter van een \"eques\" om de patricische Cornelia Cinna minor, dochter van Cinna de leider van de \"populares\", te huwen.\nVertrek uit Rome.\nIn 82 v.Chr. kwam Sulla alsnog aan de macht. Om zijn grote aantal tegenstanders te bestrijden liet hij prijzen op hun hoofden zetten en hen vogelvrij verklaren. Dit ging via de zogenaamde proscripties, lijsten die langs de straten werden geplakt met daarop de namen van deze mensen. De toen zeventien jaar oude Julius Caesar verloor zijn functie als priester en zijn bezittingen. Sulla dwong hem ook om van Cornelia te scheiden omdat ze door haar vader met de \"populares\" verbonden was. Toen hij dit weigerde kwam hij ook op zo'n lijst en moest onderduiken. Het is moeilijk in te schatten in hoeverre het ambt van \"flamen Dialis\" - dat door allerlei regels gebonden was - Caesars carri\u00e8re zou hebben belemmerd. De \"flamen Dialis\" mocht immers geen leger onder de wapenen zien, wat Caesars verovering van Galli\u00eb niet zou hebben bevorderd.\nCaesar moest doorlopend van schuilplaats wisselen en kreeg waarschijnlijk malaria. Na bemiddeling door zijn moeders familie, aanhangers van Sulla en mogelijk zelfs de Vestaalse maagden kreeg Caesar amnestie. Caesar moest wel op het matje komen bij Sulla en het verhaal gaat dat Sulla meteen spijt had omdat hij in Caesar een potenti\u00eble gevaarlijke vijand zag. Sulla sprak waarschuwende woorden dat Caesar ooit een gevaar voor het rijk zou worden. Omdat Sulla elk moment van mening kon veranderen verliet Caesar Rome. Hij zou aan een loopbaan beginnen in het Romeins leger en vechten in Asia en Cilici\u00eb, o.a. onder Publius Servilius Vatia. Hij zou vaak grote risico's nemen en op de voorgrond treden om zich te bewijzen. Bij de slag om Mytilini op Lesbos (81 v.Chr.) verdiende hij de \"corona civica\" (\"burgerkroon\"), voor zijn moed in de strijd en het redden van een medeburger.\nIn 80 v.Chr. werd Caesar aangesteld als ambassadeur aan het hof van Nicomedes IV van Bithyni\u00eb om de Romeinen van zijn steun te verzekeren. Mogelijk omdat hij wel erg lang aan het hof bleef staken geruchten op dat Caesars relatie met Nicomedes van een homoseksuele aard zou zijn. Homoseksueel gedrag was in de Hellenistische wereld min of meer geaccepteerd, voor een Romeinse gezant was het in Romeinse ogen daarentegen onacceptabel dat Caesar de passieve partner in een dergelijke verhouding zou zijn geweest. Het gerucht dat hij \"de vrouw van Nicomedes\" was geweest deed afbreuk aan Caesars reputatie en zou hem nog lang achtervolgen.\nToen Sulla in 78 v.Chr. stierf keerde Caesar terug naar Rome. Hij had niet veel bezit en ging aan het werk als advocaat. In 75 v.Chr. was de 25-jarige Caesar op weg naar Rhodos, in de Ege\u00efsche Zee, om les te krijgen in de retorica. Onderweg werd hij gevangen genomen door Cilicische piraten. Dit zou een legendarisch verhaal worden. De piraten eisten een losgeld van 20 talenten in zilver maar de arrogante Caesar vond dit veel te weinig en stelde een bedrag van 50 voor. Tijdens zijn gevangenschap ontstond er een vorm van vriendschap tussen hem en de piraten. Hij oefende zijn retorica op hen en vertelde hen dat hij ze na zijn vrijlating zou kruisigen. De piraten lachten hier uiteraard om maar na zijn vrijlating, na 38 dagen, organiseerde hij een strafexpeditie tegen zijn kidnappers. De meesten van hen werden gevangen en gekruisigd, maar omdat ze ook vrienden waren geweest, liet hij hen eerst doden.\nCaesars politieke loopbaan neemt een vlucht.\nNu Caesar zich bewezen had in de strijd en zijn trouw aan de \"populares\" had getoond, werd het tijd dat hij zijn verdiensten in politieke winst kon omzetten. De gelegenheid zou zich weldra voordoen om zijn politieke carri\u00e8re te lanceren en aldus te beginnen aan wat toen nog een doorsneecarri\u00e8re leek te zullen worden. Hij liet zich sponsoren door Crassus. Crassus op zijn beurt steunde vaker politici die zich op die manier aan hem bonden en wanneer ze een ambt bemachtigden (bijvoorbeeld als gouverneur van een provincie) hun schuld konden terugbetalen. Grepen ze naast een ambt dan kwamen ze vaak diep in de schulden. Dit leidde ertoe dat ze tot alles bereid waren om hogerop te komen. Crassus was de tegenstander van Pompeius die ook tegen Spartacus gevochten had en een groot deel van de eer opstreek. Caesar koos dus partij. Hij leende veel geld om mensen om te kopen en gaf grote feesten voor het volk. Ook had hij (ondanks zijn huwelijk) talloze affaires met vrouwen.\nCaesar werd gekozen tot tribuun en in 69 v.Chr. werd hij quaestor. In dit jaar overleed zijn echtgenote Cornelia Cinna minor en zijn tante Julia, de echtgenote van Gaius Marius. Hij hield een opvallende lijkrede voor beide dames, die als propaganda voor de populares diende. Hierna diende hij als quaestor in de provincie Hispania Ulterior zonder noemenswaardige incidenten. Het verhaal gaat dat hij hier een standbeeld van Alexander de Grote tegenkwam en het hem ermee confronteerde dat hij nog lang niet zo veel bereikt had als deze veroveraar. Hij zou later als \"propraetor\" terugkeren naar deze provincie.\nIn 67 v.Chr., terug in Rome, was hij nog \"curator\" van de \"Via Appia\". Datzelfde jaar zou hij ook Pompeia Sulla huwen. Het jaar daarop werd hij aangesteld als \"iudex quaestorius\" (rechter). Intussen was Pompeius bezig zijn bliksemcarri\u00e8re uit te bouwen door de Middellandse Zee van piraten - die ook Caesar gevangen hadden genomen - te ontdoen en vervolgens tegen Mithridates VI van Pontus ten strijde te trekken. De machtsstrijd tussen Pompeius en Crassus was nog lang niet voorbij. Hoewel hij samen met Marcus Calpurnius Bibulus \"aedilis curulis\" was in 65 v.Chr., kreeg Caesar de meeste eer voor de spelen die ze beiden financierden. Zo liet Caesar 320 paren gladiatoren aantreden, die getraind waren in eigen kazernes, wat sommige senatoren met afschuw deed terugdenken aan de recente gebeurtenissen met Spartacus.\nIn 63 v.Chr., het jaar dat Marcus Tullius Cicero consul was, zette Caesar zijn zinnen op het ambt van pontifex maximus, de hoogste priester. Ook hiervoor stak hij zich diep in de schulden. Hij werd inderdaad gekozen. Vanaf nu leefden hij en zijn vrouw in luxe en hadden ze een huis op het Forum Romanum. Het was in dit jaar dat de Catilinarische samenzwering uitkwam, waarin Caesar misschien een rol heeft gespeeld. Hij verzette zich in ieder geval tegen het terechtstellen van burgers, ook al waren het samenzweerders. Het jaar daarop werd Caesar verkozen als \"praetor\". Hij liet zich scheiden van Pompeia Sulla, nadat haar minnaar Publius Clodius Pulcher zich als vrouw verkleed het huis van Caesar had weten binnen te werken om haar tijdens een Bona Deaceremonie te ontmoeten. Hier waren alleen vrouwen toegestaan en dit leidde tot een groot schandaal.\nIn 61 v.Chr. ging hij voor het ambt van propraetor in Hispania Ulterior, een gebied dat hij zoals gezegd al als \"quaestor\" bezocht had. Het ambt als propraetor was populair omdat men zich min of meer als alleenheerser over een provincie kon ontfermen en naar eigen inzicht belasting kon innen en uitgeven. Caesar vocht tegen lokale stammen. Tijdens de gevechten werden ook Romeinse dorpen geplunderd. Zijn troepen gaven hem hier de titel \"Imperator\". Caesar vergaarde genoeg rijkdom om een deel van zijn schulden af te betalen.\nHet \"Triumviraat\".\nTot zover leek Caesars carri\u00e8re niet opvallend, maar dat weerhield hem er niet van grote ambities te koesteren. Hij had zijn zinnen gezet op het consulaat, maar zag in dat de \"inimicitia\" (vijandschap) tussen Crassus en Pompeius een constante bedreiging was voor zijn carri\u00e8re. Door de vechtende fracties was de senaat niet meer in staat om zelfs over kleine zaken te beslissen en de angst groeide voor een nieuwe burgeroorlog. Caesar besloot te doen wat nog nooit iemand voor hem gedaan had: hij zou trachten de \"inimicitia\" tussen de twee voornaamste mannen van Rome te overbruggen. In 60 v.Chr. slaagde Caesar in zijn opzet. De twee zouden voortaan alles in samenspraak doen. Pompeius had het leger, Crassus het geld en Caesar zou als dienende consul optreden. De \"triumviri\" (driemannen) kwamen overeen dat er in de staat niets zou gebeuren dat een van de \"triumviri\" tegenstond. Met de hulp van Crassus en Pompeius zou Caesar tot het ambt van \"consul\" worden gebracht. Eens \"consul\" moest hij dan een wet doordrukken die Pompeius' \"veterani\" grond schonk en nieuwe pachtbelastingen voor de \"provincia\" Asia. Om de \"triumviri\" nauwer met elkaar te verbinden huwt Pompeius in 59 v.Chr. Caesars dochter Julia, uit Caesars eerste huwelijk met Cornelia.\nEr was wel een nieuw probleem. Cato, de grootste tegenstander van het triumviraat, wist erdoor te drukken dat naast Caesar nog een medeconsul werd aangewezen, Bibulus. Bibulus zou de besluitvorming zoveel mogelijk saboteren, o.a. door thuis te blijven zodat er niks besloten kon worden met de smoes dat hij een slecht voorteken had gezien. Caesar maakte niet alleen gebruik van zijn politieke macht maar ook van straatbendes die dwarsliggende senatoren mishandelden, thuis en zelfs in het gebouw van de senaat. Caesar zorgde ook regelmatig voor opstanden in de hoofdstad. Toen Caesar, Pompeius en Crassus met een wet kwamen waarmee landbouwgrond herverdeeld zou worden zette Pompeius de stad vol met soldaten om de weerstand te breken. Hiermee gaf het Triumviraat zichzelf bloot. Bibulus werd door een menigte van het Forum verdreven en durfde de rest van het jaar zijn woning niet meer te verlaten uit angst om door aanhangers van Caesar te worden vermoord. Deze periode werd satirisch ook wel \"het gedeeld consulschap van Julius en Caesar\" genoemd.\nVerovering van Galli\u00eb.\nNa zijn consulschap werd Caesar proconsul. Hij koos de provincies Gallia Cisalpina (nu Noord-Itali\u00eb) en Illyria (nu Kroati\u00eb). Naar het noordwesten lag echter de grensprovincie Gallia Transalpina, het latere Gallia Narbonensis. Toen de proconsul van deze provincie overleed, kreeg hij deze provincie erbij. Mogelijk nam hij deze provincie op eigen initiatief over met toestemming van Pompeius. Omwille van de grensligging kreeg Caesar het bevel over vier legioenen. Gallia Transalpina werd namelijk bedreigd door Gallische stammen.\nDe Gallische stammen waren sterk verdeeld maar vormden af en toe allianties. Elk stam had een eigen koning, sloeg eigen munten en vocht regelmatig onderling met andere stammen. Ze werden echter door de Romeinen gevreesd, omdat ze rond 390 v.Chr. Rome hadden geplunderd na de slag aan de Allia. Sommige stammen, zoals de Aedui, waren bondgenoten van de Romeinen, maar door een onderlinge oorlog waren ze verzwakt. De regio was onstabiel geworden. Caesar kreeg eerst te maken met een volksverhuizing van de Helvetii. Zij kwamen uit wat nu Zwitserland is en werden opgejaagd door Germaanse stammen. Ze wilden naar het westen trekken, maar kwamen zo door Gallia Narbonensis. Caesar greep in om de doorstroom te stoppen. Bij het huidige Gen\u00e8ve lag een brug over de Rh\u00f4ne. Caesar liet deze vernietigen. Dit hield de stroom vluchtelingen tijdelijk tegen, maar deze trok verder naar het noorden om van daaruit alsnog westwaarts te keren, buiten Romeins gebied. Hierdoor kwamen ze door het gebied van de Aedui (in het huidige Bourgogne). Deze riepen de hulp van Caesar in. Caesar zou hier zijn eerste slag in Galli\u00eb voeren. De Helvetii waren geen partij tegen de oorlogstactieken van het Romeinse leger.\nDe hulpvraag van de Aedui was voor Caesar een excuus om meer gebieden te veroveren en zo trok hij met zijn leger door Galli\u00eb. Hiertoe had de senaat geen opdracht geven, wat van deze daad van Caesar hoogverraad maakte. Met dit risico had Caesar echter wel de kans om naam te maken in Rome. Hij maakte veel gebruik van de verdeel-en-heerstactiek. De Belgae zagen in Caesar een bedreiging en verenigden zich tegen hem. In 57 v.Chr. veroverde hij hun gebieden. Het jaar erop volgden Normandi\u00eb en Bretagne. Wanneer de Germaanse Usipetes en Tencteri over de Rijn kwamen, keerde hij zich tegen hen en richtte hij een massamoord aan die naar eigen zeggen geen van hen in leven liet, hoewel de suggestie van 430.000 doden ongetwijfeld overdreven was. Terwijl de Senaat in Rome besprak of deze wapenfeiten gevierd moesten worden met een supplicatio, greep Caesars tegenstander Cato de Jongere de gebeurtenissen aan om de veldheer in het nauw te drijven. Hij oordeelde dat Caesar een wapenstilstand had verbroken en/of gezanten had mishandeld en eiste dat hij \u2013 om de vervloeking tot zijn persoon te beperken \u2013 zou worden overgeleverd aan de uitgemoorde stammen. \nOm indruk te maken op de Romeinen had Caesar ondertussen in tien dagen een houten brug over de Rijn laten bouwen. Hij liet zijn troepen het gebied binnendringen en alle gewassen vernietigen om zo een hongersnood te veroorzaken. Hierna liet hij de brug weer afbreken. Caesar zou ook tweemaal een poging doen om ook Groot-Brittanni\u00eb in te nemen, maar moest zich beide keren terugtrekken. Tijdens zijn veldtochten schreef hij zijn eigen memoires. Er kwam elk jaar een boek uit in de serie \"Commentarii de bello Gallico\", die gretig gelezen werd in Rome. Caesar zag erop toe dat deze propagandawerken geen eenvoudig te ontmaskeren leugens en fouten bevatten. Dankzij hem is er nu nog vrij veel bekend over de Galli\u00ebrs, daar deze laatste zelf geen schrift kenden. De hoofdstad was sterk verdeeld over Caesar. De ene groep vond hem een oorlogsmisdadiger - hij opereerde grotendeels op eigen initiatief - en anderen vonden hem een held. Steeds meer soldaten uit legereenheden elders in het rijk sloten zich bij hem aan.\nNa een hongersnood in Galli\u00eb en grote opstanden wist een van de Gallische koningen, Vercingetorix, in 52 v.Chr. de Gallische stammen te verenigen. Meerdere slagen volgden. Aangezien Caesar geen aanvoerlijnen vanuit het Romeinse Rijk had, moesten hij en zijn troepen leven van wat ze op het land vonden. Vercingetorix leek onverslaanbaar, totdat hij zich verschanste in de ommuurde stad Alesia. Caesar omsingelde de stad met een eigen houten muur en het Beleg van Alesia volgde. Toen Caesar hoorde dat er Gallische versterkingen kwamen liet hij een tweede muur bouwen. Op deze manier omsingelden de Galli\u00ebrs de Romeinen die op hun beurt weer de Galli\u00ebrs omsingelden. Alesia werd uitgehongerd. Op een gegeven moment vroeg Vercingetorix of de Romeinen de vrouwen en kinderen wilden laten gaan, maar Caesar weigerde. Toen de buitenste muur werd aangevallen zag Caesar hierin een kans en liet de aanvallers van buitenaf met een tangbeweging insluiten, waarna de Galli\u00ebrs verslagen werden. Vercingetorix gaf zich over en werd zes jaar later in Rome, tijdens de Triomftocht van Caesars overwinningen in Galli\u00eb, gewurgd. Hij zou overigens in de 19e eeuw een nationaal symbool voor Frankrijk worden.\nBurgeroorlog.\nIntussen was het triumviraat ten einde gekomen. Pompeius en Crassus zagen Caesar, door zijn succes, steeds meer als een bedreiging. In 54 v.Chr. stierf de dochter van Caesar in het kraambed wat de relatie met Pompeius bekoelde. Caesar bood hem een nieuwe bruid in de vorm van zijn achternicht maar Pompeius sloeg dit aanbod af. Een jaar later stierf Crassus die zelf succes op zijn naam wilde zetten door de Parthen aan te vallen. 20.000 Romeinse soldaten vonden hierbij de dood en Crassus zelf werd gevangen genomen en gedood. Pompeius werd hierna Consul van Rome. Hij was een vijand van Caesar geworden.\nIn 50 v.Chr. beval de senaat aan Julius Caesar om terug te keren naar Rome. Zijn termijn als consul was afgelopen, hij was tot staatsvijand (\"hostis\") uitgeroepen en Caesar moest terechtstaan voor vele aanklachten van corruptie en machtsmisbruik. Dit was een unaniem besluit van de senaat. Brutus (zoon van Servilia, de vroegere ma\u00eetresse van Caesar) was een van de senatoren, maar waarschijnlijk had hij geen andere keuze. Caesar was overigens wel populair bij een groot deel van de bevolking. Ook omdat door het bewind van Pompeius de stad tot wanorde was vervallen waar straatbendes vrij spel hadden. In 49 v.Chr. kwam hij ook terug. Door Itali\u00eb loopt de rivier de Rubicon. Ten noorden van deze rivier was Caesar consul en genoot hij onschendbaarheid en hij mocht zijn troepen niet meenemen ten zuiden van de rivier. Caesar lag met zijn leger aan de Rubicon. De hele avond moet hij peinzend langs het water hebben gelopen. Hier sprak hij in het Grieks woorden die in het Latijn vertaald werden als \"\"Alea iacta est\" (\"De teerling is geworpen\" oftewel \"Er is geen weg terug\"\"). De volgende dag trok hij met zijn leger in geforceerde dagmarsen naar Rome. En niet om het voor de stadspoorten te ontbinden.\nDe senaat en Pompeius, die nu volledig samenwerkten, hebben de stad niet verdedigd. Toen zij merkten dat de Italische steden voor Caesar kozen en dat Caesar door zijn milde optreden iedereen voor zich won, gaf men Itali\u00eb op. De zwakte van hun positie was het gevolg van een nederlaag die een van Pompeius' medestanders tegen Caesar had geleden. Diens troepen marcheerden nu met de overwinnaar mee op Rome af. Pompeius en zijn medestanders vluchtten met een deel van het leger naar het zuiden richting Brindisi. Hij had gedacht dat Caesar de stad over zou nemen en daar genoegen mee zou nemen. Dit bleek niet het geval. Caesar vroeg de senaat om geld om oorlog tegen Pompeius te voeren en toen men dit weigerde kwam hij het geld zelf in beslag nemen. De oorlog die volgde was zowel een persoonlijke vendetta als de strijd tussen de populares (hervormers) en de optimates (die de macht van de senaat/elite zoveel vast wilden houden). Caesar probeerde Pompeius in Brindisi gevangen te nemen maar deze vluchtte met zijn troepen in alle beschikbare boten naar de andere kant van de Adriatische Zee. Caesar moest eerst nieuwe boten laten maken voordat ze over konden. Caesar liet het toezicht in Brindisi over aan Marcus Antonius en ging eerst naar Spanje om daar de medestanders van Pompeius te verslaan en bij terugkomst, toen een deel van de boten klaar was stak hij met een deel van zijn troepen over. Marcus Antonius Zou volgen met het restant van de troepen als de rest van de boten klaar was. Er was immers haast bij want in de tussentijd sloten legereenheden uit verschillende delen van het land zich bij Pompeius aan. In 48 v.Chr. volgde eerst de Slag bij Dyrrhachium waar Pompeius de kans had om Caesar helemaal te verslaan maar overmoedig geraakt hem de kans gaf om zich terug te laten trekken. Hierna volgde de Slag bij Pharsalus waar Caesar definitief won. Caesar nam 20.000 soldaten gevangen en vele senatoren. Caesar bood zijn tegenstanders clementie, waaronder ook aan Brutus. Een belangrijk punt hierbij is dat Pompeius altijd aangaf dat als iemand niet aan zijn kant stond dit zijn tegenstander was. Caesar uitte zich anders. Hij stelde dat als iemand niet (actief) tegen hem was deze dus een potenti\u00eble bondgenoot was. Hiermee bood hij mensen de mogelijkheid om zich makkelijker bij hem aan te sluiten. Marcus Antonius werd naar Rome gestuurd om orde op zaken te stellen en Caesar zou Pompeius achterna gaan.\nEgypte en Cleopatra.\nCaesar doorzag dat Egypte de meest logische plek was voor Pompeius om heen te vluchten om daar steun te zoeken. Dit bleek inderdaad het geval. Rome was afhankelijk van de graanaanvoer uit Egypte en Pompeius had in het verleden veel geld geleend aan de Egyptenaren. Toen Caesar aankwam in Alexandri\u00eb bood farao Ptolemaeus XIII hem het hoofd van Pompeius. Het schijnt dat Caesar geschokt was toen hij hoorde dat Pompeius in het bijzijn van zijn vrouw was onthoofd. Ptolemaeus had hiermee partij gekozen voor Caesar maar wilde hier ook zijn steun voor terug. Ptolemaeus XIII was zelf in een machtsstrijd verwikkeld met zijn zus Cleopatra VII en had het leger van Caesar nodig om haar te verslaan.\nOp een avond wist Cleopatra hem in het paleis te bezoeken. Hier doen verschillende verhalen de rond over haar entree. Zo zou ze in een tapijt gewikkeld zijn binnengesmokkeld en bij het uitrollen aan zijn voeten zijn verschenen. Het bracht Caesar echter in een nog gevaarlijker positie want nu moest hij partij kiezen. Als hij haar zou laten gaan zou Ptolemaeus hem immers als tegenstander zien. Hij besloot partij voor haar te kiezen. Mogelijk speelde haar charme (niet haar schoonheid) hier een grote rol in. Twee veldslagen volgden die de geschiedenis in gingen als de Alexandrijnse Oorlog. De eerste slag, de belegering van Alexandri\u00eb werd uitgevochten in de haven waarbij ook nog eens de beroemde bibliotheek gedeeltelijk door brand beschadigd werd. Caesar was bereid grote risico\u2019s voor haar te nemen en moest zelfs tijdens de gevechten de haven overzwemmen om te overleven. Ptolemaeus werd verslagen en tijdens zijn vlucht verdronk hij in de Nijl.\nCaesar installeerde Cleopatra als nieuwe farao, waarmee Egypte definitief een vazalstaat van het Romeinse Rijk werd. Om hun overwinning te vieren maakten de twee een cruise over de Nijl waarbij Cleopatra waarschijnlijk zwanger werd van Caesar.\nDictator.\nBij terugkeer in Rome trof hij nog steeds een hoofdstad in wanorde aan. Marcus Antonius, die tijdelijk de stad zou regeren terwijl Caesar in Egypte zat, had geen orde op zaken weten te stellen. De senaat had Caesar reeds in 48 v.Chr. aangesteld tot \"dictator\" voor een periode van 10 jaar, met de opdracht de Republiek te herstellen. Allereerst kreeg Caesar de lof die hij opeiste. Er werden maar liefst vier triomftochten gehouden, wat nog nooit eerder vertoond was. Ook Vercingetorix werd uit de gevangenis gehaald en door de straten gesleept om daarna alsnog gewurgd te worden. Ook de Egyptische Arsino\u00eb IV (zus van Cleopatra en Ptolemaeus) werd op dezelfde manier vernederd maar Caesar schonk haar genade. Het verhaal gaat dat de soldaten vulgaire liederen zongen tijdens de optochten, wat als uiting van respect gezien werd. Ook gaven ze hem de titel \"Imperator\" die de Romeinse heersers na hem over zouden nemen. Er werden feesten gegeven met eten voor de hele stad en grootse gladiatorengevechten. Op het Marsveld werd een zeeslag nagespeeld.\nCaesar wilde grote hervormingen door de senaat sluizen wat hem uiteraard in conflict bracht. Er stonden immers te veel belangen op het spel. Hij liet land uitdelen aan oud soldaten, voor een deel in het veroverde Galli\u00eb. Ook liet hij 18.000 mensen uit het dichtbevolkte Rome overplaatsen naar Galli\u00eb en bood hij tevens aan een aantal Gallische stammen (die destijds partij voor hem hadden gekozen) een plek in de senaat aan. Ook voerde hij belastingen op luxegoederen in en om de werkloosheid te bestrijden startte hij een aantal grote bouwprojecten in de stad. Een van de bouwprojecten was het Forum van Caesar met daarin de Tempel van Venus Genetrix waar hij een standbeeld van Cleopatra liet plaatsen. \nEen belangrijke hervorming was ook de invoering van de juliaanse kalender in 45 v.Chr., ge\u00efnspireerd op de Egyptische kalender en als correctie op de Romeinse kalender. Op advies van de Alexandrijnse astronoom Sosigenes legde Caesar een jaar van gemiddeld 365,25 dagen vast, door om de vier jaar een schrikkeldag (extra dag) toe te voegen. Dit was een belangrijke hervorming omdat voor die tijd de Romeinse kalender vrij ge\u00efnterpreteerd werd en jaren soms korter en dan weer langer duurden en vaak naar believen werden aangepast. Zijn eigen geboortemaand noemde hij naar zichzelf: juli. Tegenwoordig wordt de gregoriaanse kalender gebruikt, die slechts op details verschilt van de juliaanse.\nMet Brutus bouwde Caesar ook een band op en mogelijk zag hij hem als opvolger. Dit veranderde echter toen Cleopatra in Rome verscheen met haar zoon Caesarion waarvan ze beweerde dat Caesar de vader was. Caesar had tussendoor nog in Noord-Afrika en Spanje gevochten tegen aanhangers en familieleden van Pompeius die toch weer legers op de been hadden gekregen. Terug in Rome beledigde hij de senaat doorlopend door ze voor het blok te zetten en heeft waarschijnlijk zijn hand overspeeld. Hij kondigde nog grotere bouwprojecten aan, o.a. een grote bibliotheek naar het voorbeeld van de bibliotheek in Alexandri\u00eb en de herbouw van Carthago.\nDe leden van de senaatspartij waren het niet eens met de reorganisatie van het staatsbestel (dictatuur), omdat de laatste keer dat zij een koning hadden (Lucius Tarquinius Superbus) hij de Romeinen alle rechten ontnam. Ondanks dat Caesar waarschijnlijk geen koning wilde worden waren de Romeinen hier toch bang voor. Zij wilden het Republikeinse staatsbestel behouden, hoewel dat oude systeem slecht berekend was op de gigantische omvang die het Rijk gekregen had. De angst werd gevoed doordat Caesar zich steeds meer als koning ging gedragen. Zo droeg hij purperen mantels, liet zijn gezicht afbeelden op munten en zijn verjaardag werd uitgeroepen tot nationale feestdag.\nIn 44 v. Chr. kondigde Caesar een oorlog tegen de Parthen aan. Waarschijnlijk wilde de senaat deze oorlog kostte wat het kost voorkomen. Brutus was mogelijk de spil in het complot, niet in de laatste plaats omdat hij hem hoopte op te volgen in plaats van Caesarion.\nDe moord op Caesar.\nIn de eerste weken van maart zou Caesar, volgens Suetonius, door een waarzegger (\"augur\") zijn gewaarschuwd voor de Idus van maart. Deze dag in het midden van de maand zou gevaar brengen. Waarzeggerij in velerlei vorm was in Rome populair en werd ook van staatswege gebruikt. Caesar hechtte aan de voorspelling geen geloof.\nCaesars vrouw Calpurnia Pisonis vertelde haar man van de dromen waarin zij werd gewaarschuwd voor gevaar; ook deze dromen negeerde Caesar.\nOp 15 maart, de \"Idus van maart\", van het jaar 44 v.Chr. vond er een aanslag op zijn leven plaats. Dit was slechts een paar dagen voor het begin van veldtocht tegen de Parthen, maar de Idus van maart had ook een symbolische betekenis. Het was namelijk de dag waarop schulden werden vereffend. Op die dag werd de vergadering van de senaat in de tempel van Venus bij het Theater van Pompeius gehouden. De Curia Julia op het Forum werd op dat moment gerestaureerd na een brand, terwijl de Curia Cornelia door Caesar tot tempel was omgevormd. Onderweg naar de vergadering zou iemand hem nog een waarschuwing op papier gegeven hebben. Zodra Caesar binnenkwam, stonden alle senatoren op als teken van respect. Enkele mannen gingen achter de stoel van Caesar staan terwijl de rest naar hem toeliep. Cimber trok met beide handen de mantel van Caesars rug waarbij Caesar uitriep: \"vanwaar dit geweld\", waarna Casca zijn dolk trok en Caesar in de nek probeerde te steken. Caesar kon zich echter nog net omdraaien, zodat hij alleen een ondiepe snee opliep. Caesar stak Casca met zijn griffel waarbij hij de arm van Casca doorboorde. Geen van de senatoren en toeschouwers die dit zagen durfden iets te doen en allen deinsden geschrokken achteruit. Ze durfden niet weg te rennen en ook niet te proberen Caesar te helpen. Vervolgens trokken alle samenzweerders hun wapens en duwden ze Caesar heen en weer terwijl ze hem met hun messen en zwaarden steek- en snijwonden toebrachten. De moordenaars raapten hem op en duwden hem tegen het standbeeld van zijn oude vijand Pompeius. Ze probeerden hem zo vaak mogelijk te raken en liepen hierbij ook zelf verwondingen op. Uiteindelijk liep Caesar drie\u00ebntwintig dolksteken op.\nVolgens sommige bronnen sprak Caesar zijn laatste woorden toen hij onder zijn aanvallers het gezicht van Marcus Junius Brutus zag, die hij min of meer als zijn zoon beschouwde. Hij riep in het Grieks \" (\"kai su, teknon?\"\"). Dat kan vertaald worden met: \"ook jij, mijn kind?\". Deze uitspraak is ook bekend in de latere, Latijnse versies: \"Et tu, Brute?\" (\"Ook gij, Brutus?\", dat teruggaat op William Shakespeares \"Julius Caesar\") of \"tu quoque, fili mi?\" (\"ook jij, mijn zoon?\"). Hierna trok Caesar zijn mantel over zijn hoofd en stortte op de grond. Dit lijkt echter een geromantiseerde voorstelling van de gebeurtenis te zijn, die in latere eeuwen is verzonnen. De 2e-eeuwse geschiedschrijvers Suetonius en Cassius Dio meldden expliciet dat Caesar stierf zonder een woord te zeggen.\nEnkele dagen na de moord organiseerde Marcus Antonius een uitvaartplechtigheid voor Caesar op het Forum Romanum.\nPolitiek na de dood van Caesar.\nDe moordenaars hadden geen plan om de macht na de dood van Caesar volledig naar zich toe te trekken, wat nochtans de enige manier was om de oude republiek te kunnen herstellen. Ook hadden ze een kapitale fout gemaakt: ze hadden Marcus Antonius laten leven, omdat het volgens Brutus fout zou zijn geweest ook hem te doden. Het was ten slotte hun bedoeling te voorkomen dat Caesar koning werd en door ook Caesars vrienden te doden zou juist de glans van hun tyrannicide verbleken.\nIndien ze vooraf gepland hadden hoe ze na de moord de macht in Rome in handen konden houden, dan hadden ze wellicht kunnen bereiken dat de republiek voor enkele jaren hersteld werd. Nu bereikten ze enkel dat er een bloedige burgeroorlog uitbrak, die er zonder de moord op Caesar nooit zou geweest zijn.\nMarcus Antonius zette een wraakactie op touw om de moordenaars te straffen, maar die waren allen gevlucht voor de woede van het Romeinse volk, dat bepaald niet blij was met de moord op Caesar. Marcus Antonius bracht het dode lichaam van Caesar naar buiten en liet het op een baar leggen. Naast de dode Caesar onthulde hij de namen van de moordenaars, en na een melodramatische necrologie las hij het testament van Caesar voor. De dictator bleek zijn tuinen aan de stad te hebben vermaakt en aan iedere burger 300 sesterti\u00ebn. De menigte stond verbijsterd. De scepsis ten opzichte van Caesar sloeg om in een wilde verering. De mensen richtten een gigantische brandstapel op van allerlei materiaal. En aan de vlammen die hoog om Caesars lijk opvlamden, ontstaken zij fakkels om de huizen van de moordenaars in brand te steken.\nZo kreeg Marcus Antonius de macht in Rome in handen. Maar de samenzweerders bezetten verscheidene \"provinciae\", terwijl Marcus Brutus en Cassius met een legertje in de buurt van Rome lagen. Er diende zich evenwel een onverwachte concurrent voor Antonius aan, Caesars achterneef en bij testament geadopteerde zoon Gaius Octavius Thurinus, die zich vanaf dan Gaius Julius Caesar noemde en in de brieven van Marcus Tullius Cicero ook Octavianus werd genoemd (ter onderscheiding van zijn overleden adoptievader). Deze was nog geen negentien jaar oud en Antonius lijkt aanvankelijk te hebben gedacht dat deze jongen niet tegen hem kon opboksen. Brutus sloeg de hand aan zichzelf toen hij twee jaar later, in 42 v.Chr., door Marcus Antonius in de slag bij Philippi in Griekenland was verslagen.\nCaesar liet drie vierde van zijn bezit na aan zijn adoptiezoon, Gaius Julius Caesar (Octavianus). Na nog een aantal jaren van burgeroorlogen wist Octavianus zijn meeste tegenstanders uit te schakelen en verleende de senaat hem in 27 v.Chr. de eretitel \"Augustus\" (de verhevene). Verder kende de senaat Augustus een aantal bevoegdheden toe waardoor hij als \"princeps\" (\"eerste\") kon regeren en de rust in het rijk herstellen. Zo werd de jonge Octavianus de alleenheerser die Caesar had willen zijn en kreeg het Romeinse volk alsnog \u00e9\u00e9n grote almachtige leider. Na Octavianus volgden nog vele andere keizers.\nHuwelijken.\nCaesar huwde in 85 of 84 v.Chr. Cornelia Cinna minor, de dochter van consul Lucius Cornelius Cinna, die de leider van de \"populares\" was. Hij verbrak voor dit huwelijk zelfs zijn verloving met Cossutia, de dochter van een rijke \"equites\"familie, hoewel dit mogelijk ook te maken had met zijn ambitie om \"flamen Dialis\" te worden: deze moest immers getrouwd zijn volgens de \"confarreatio\" (een huwelijk met een speltkoek), dat voorbehouden was voor huwelijken binnen de patricische families.\nIn 68 v.Chr., \u00e9\u00e9n jaar na de dood van Cornelia, huwde Caesar Pompeia Sulla, de kleindochter van Quintus Pompeius Rufus maior en Lucius Cornelius Sulla, beiden overtuigde \"optimates\" die als \"consules\" van 88 v.Chr. zich fel verzet hebben tegen de \"tribunicia potestas\", het voornaamste wapen van de \"populares\". De intussen \"pontifex maximus\" geworden Caesar, die toentertijd ook \"praetor\" was, zal in 62 v.Chr. van haar scheiden nadat Publius Clodius Pulcher een opmerkelijke entree in diens huis gemaakt zou hebben. Hoewel Pompeia geen directe schuld trof, vond Caesar dat het zijn vrouw niet betaamde zelfs maar vermeld te worden in dergelijke roddels.\nIn 59 v.Chr. huwde Caesar ten slotte Calpurnia Pisonis, de dochter van Lucius Calpurnius Piso Caesoninus, die was verkozen tot \"consul\" voor 58 v.Chr..\nIn de winter 48 v.Chr. - 47 v.Chr. kreeg Caesar een affaire met de Egyptische koningin Cleopatra bij wie hij een zoon Ptolemaeus XV Caesarion verwekte. Deze affaire duurde vermoedelijk tot zijn dood.\nCaesar als literator.\nCaesar hield zich veel bezig met redevoering en literatuur. Van zijn werken hebben we enkel nog \"Commentarii de bello Gallico\", een van de oudste teksten over militaire geschiedenis en \"Commentarii de bello civili\". Deze bestaan respectievelijk uit zeven en drie boeken. Caesar schreef naast proza ook po\u00ebzie (onder andere epigrammen), maar die zijn verloren gegaan, evenals zijn redevoeringen, de \"Anti-Cato\" (een pamflet gericht tegen de nagedachtenis van Cato, hoewel aan Caesars auteurschap getwijfeld wordt), en de \"analogica\" (een grammaticale verhandeling).\nIn \"De bello Gallico\" wordt over de verovering van Gallia verteld. Later werd er aan dit werk door zijn adjudant Aulus Hirtius een achtste boek toegevoegd over de jaren 51 en 50 v.Chr.\n\"De bello civili\" handelt over de twee eerste jaren van de burgeroorlog tussen Pompeius en Caesar in 49 en 48 v.Chr. Aulus Hirtius voegde ook hier een boek aan toe over de verdere strijd in Alexandri\u00eb; anderen voegden er nog aan toe over de strijd in Africa en Hispania.\nCaesar als innovator.\nCaesar was niet alleen actief als politicus en militair, maar voerde als \"pontifex maximus\" ook een nieuwe kalender, de juliaanse kalender in. De nieuwe kalender, ingevoerd vanaf 1 januari 45 v.Chr., een bedenksel van de sterrenkundige Sosigenes, was niet meer gebaseerd op de cyclus van de maan, maar volgde het zonnejaar. Hij voerde als eerste de schrikkeldag in, maar plaatste hem wel achter aan de maand waar vroeger de schrikkelmaand op volgde. Hij zou ook als eerste gebruik hebben gemaakt van een Caesarcijfer.\nCaesar als veldheer.\nGeschiedkundigen beschouwen de veldheerkunst van Caesar als van hetzelfde niveau als die van militaire genie\u00ebn als Alexander de Grote, Hannibal, Dzjengis Khan, Napoleon Bonaparte, Saladin en Mehmet II Hoewel hij zo nu en dan tactische nederlagen leed, zoals bij de Slag bij Gergovia en de Slag bij Dyrrhachium gedurende de Burgeroorlog, heeft Caesar zijn tactische talent meer dan eens aangetoond door zulke daden als de omwalling van Alesia gedurende de Gallische Oorlog, het verpletterend verslaan van de strijdkrachten van Pompeius gedurende de Burgeroorlog en de complete vernietiging van het leger van Pharnaces II bij de Slag bij Zela.\nDat Caesar in staat was om succesvol campagne te voeren op elk terrein en onder alle weersomstandigheden is te danken aan de strikte maar faire discipline van zijn legionairs, wier bewondering en toewijding wijd en zijd bekend waren. Dit omdat hij legionairs promoveerde op basis van bekwaamheid en niet op basis van hun (adellijke) afkomst. Caesars infanterie en cavalerie waren eersteklas en hij maakte zwaar gebruik van de formidabele Romeinse artillerie; andere factoren die hem zo effectief op het slagveld maakten, waren de voortreffelijke ingenieurskwaliteiten van zijn leger (in het leger wordt dit onderdeel van de strijdkrachten de genie genoemd) en de legendarische snelheid waarmee hij zijn troepen wist te verplaatsen. (Caesars leger marcheerde soms tot 40 mijl per dag).\nZijn leger bestond uit 40.000 infanterie en vele cavaleristen, met enige bijzondere legereenheden, zoals de genie. Hij verhaalt in zijn \"Commentarii de bello Gallico\" dat gedurende de belegering van een Gallische stad welke gebouwd was op een erg steil en hoog plateau, zijn genie in staat was een tunnel te graven door vast gesteente en het begin van de bron te vinden waarmee de stad van water werd voorzien, en deze om te leiden ten nutte van het leger. De stad, afgesneden van zijn eigen watertoevoer, capituleerde onmiddellijk.\nPersoonlijkheid.\nWij kennen Caesar door zijn gepubliceerde en bewaard gebleven relaas van de verovering van Galli\u00eb, door zijn daden en door de beschrijvingen die anderen van hem geven.\nCaesar in zijn eigen voorstelling.\nCaesar laat zich in zijn \"De bello Gallico\" kennen als een koelbloedig man. Hij neemt, in een originele verteltrant, een zekere afstand van zijn eigen gedrag door het verhaal in de derde persoon te schrijven. Hij schrijft dus \"Hij belegerde\" wanneer hij over zichzelf schreef.\nGezien zijn verdere optreden kan dit niet als bescheidenheid worden begrepen.\nOok spreekt hij vaak van zijn \"gebruikelijke genade\" bij de behandeling van vijanden.\nCaesars publieke en private optreden.\nCaesar was in de eerste plaats ambitieus. Hij wist zich, als aristocraat, voorbestemd om over Rome te regeren. Zijn welbespraaktheid, militair inzicht en politieke genie waren de basis van zijn succes. Caesar had ten tijde van zijn dood de republiek geknecht, maar het is onduidelijk gebleven welke toekomst hij voorzag voor de Romeinse republiek. Een aangeboden kroon, teken van het herstel van het koningschap, weigerde hij.\nCaesar in de ogen van zijn biografen.\nTijdgenoten en de biografen uit de eerste eeuw na Caesars dood schreven over Caesar in de wetenschap dat zijn erfgenamen en opvolgers de absolute macht in Rome bezaten. Zij konden niet vrijuit over Caesar schrijven.\nIn de \"De Vita Caesarum\" van Gaius Suetonius Tranquillus wordt Caesar dan ook geportretteerd als een militair genie dat slachtoffer wordt van politieke intriges.\nHet beeld van Caesar in latere eeuwen.\nCaesar was al in de Middeleeuwen, samen met Alexander de Grote, een van de typische helden van de hofcultuur en de ridderromans. In de renaissance bleef zijn aanzien groot. William Shakespeare maakte van Caesar ook een toneelheld en in de twee grafredes in het drama wordt Caesar zeer gunstig, als een ambitieus, maar nobel mens en weldoener beschreven.\nTijdens de Franse Revolutie stond Brutus in hoger aanzien dan Caesar, maar onder Napoleon I was Caesar de inspiratie voor Napoleons rol als keizer.\nGaius Suetonius Tranquillus, kanselier van keizer Hadrianus, is een belangrijke bron van kennis over Caesar. Voor zijn \"De Vita Caesarum\", een politieke biografie van de twaalf eerste \"imperatores\" kon hij immers putten uit het voor ons verloren gegane Romeinse rijksarchief.\nSuetonius schetst Caesar als een ongewoon hardnekkig man. Al vroeg, tijdens de samenzwering van Catilina, was hij, de praetor, slechts met dreiging met geweld ertoe te bewegen om de reddeloos verloren zaak van Catilina te laten rusten. Ook als rechter kenmerkten drammerigheid en een opvallende vooringenomenheid Caesars optreden.\nSuetonius behandelt het seksleven van zijn onderwerpen uitgebreid en methodisch. Over Caesar schrijft hij dat een zekere Ruffio een van Caesars \"schandknapen\" was. In verband met Caesars verblijf in Bithyni\u00eb vermeldt hij de vele onweersproken geruchten over Caesars affaire met de koning en de onbarmhartige plagerijen van de Romeinse soldaten die spotversjes en liedjes over de homoseksuele en heteroseksuele escapades van Caesar, die zij als een \"bok\" beschreven, maakten.\nVerder kenschetst Suetonius Caesar als dapper, een goede en trouwe vriend en benadrukt hij Caesars vrijgevigheid. Caesars vaak genoemde gevatheid en wrange humor lijken hiermee moeilijk te verenigen en maakten veel vijanden.\nPlutarchus, een Griek, putte uit bronnen die wij niet meer kennen. Ook hij benadrukt Caesars bijtende geestigheid. Wij leren Caesar kennen als plagerige en arrogante pestkop. Een, in verband met de moord veelzeggend voorbeeld daarvan was dat Caesar de \"tribunus plebis\" Marullus afzette omdat deze, na de mislukte \" kroning\" op het feest van de lupercali\u00ebn, diegenen die Caesar hadden toegejuicht arresteerde. Caesar noemde Marullus daarbij een \"Brutus\" ofwel domkop. Dat was een riskante provocatie van de republikeinen want een Brutus stichtte de Romeinse Republiek. Plutarchus noemt ook Caesars vallende ziekte, die achteraf als epilepsie is ge\u00efnterpreteerd, en kaalheid.\nBeroemde uitspraken.\nBeroemde uitspraken van Caesar zijn:"}
{"id": "6612", "revid": "1316009", "url": "https://nl.wikipedia.org/wiki?curid=6612", "title": "Snooker", "text": "Snooker is een biljartspel voor twee spelers of twee ploegen waarbij eenentwintig gekleurde ballen met de witte speelbal weggespeeld kunnen worden. De eenentwintig ballen zijn vijftien rode ballen en zes ballen met elk een andere kleur: geel, groen, bruin, blauw, roze en zwart. Het is enigszins vergelijkbaar met pool. De belangrijkste verschillen tussen pool en snooker zijn de afmetingen; een snookertafel is in de regel aanzienlijk groter dan een pooltafel; de ballen zijn kleiner en lichter en de keu is bijgevolg dunner.\nGeschiedenis.\nDe eerste vormen van het biljartspel zijn al in de 15e eeuw te vinden, maar snooker is een recentere versie. Het spel is ontstaan in het Brits-koloniale India, toen officieren van het leger nieuwe variaties bedachten op het populaire biljartspel. Verschillende verhalen over het precieze ontstaan van het snooker doen de ronde (zie ook Britse Oost-Indische Compagnie), maar meestal wordt aangenomen dat Charles Neville Chamberlain, een kolonel van het leger, in 1875 in Jabalpur voorstelde om de gekleurde ballen van pyramids toe te voegen aan de zwarte bal en de in de triangelvorm liggende rode ballen van het spel Life Pool, waardoor het moderne spel ontstond.\nHet woord \"snooker\" was toen nog een bijnaam voor de soldaten in het leger. Deze naam werd vervolgens gegeven aan de beginners in het nieuwe spel en uiteindelijk werd het spel zelf snooker genoemd.\nBilliards en later snooker zijn in India zo populair geworden, doordat de in India gestationeerden graag het spel croquet speelden. Dit wilden ze in India ook spelen, maar in het regenseizoen liet het weer dit niet toe. Daarom moesten ze naar een vervanging op zoek. Dit werd het biljartspel. Op vele oude afbeeldingen is te zien dat er met een gebogen keu gespeeld wordt op een tafel met poortjes en pockets. Dit was nog het gevolg van het toen populaire croquet. De snookerkeu heeft nog steeds de vlakke achterkant.\nHet snookerspel kwam in het Verenigd Koninkrijk terecht toen John Roberts, een toenmalige biljartkampioen, naar India reisde, daar kennismaakte met het spel en het uiteindelijk in zijn thuisland introduceerde. Het Verenigd Koninkrijk is nog steeds veruit het zwaartepunt van de snookersport, al leveren ook Ierland, Canada, Australi\u00eb, Malta en recent China tegenwoordig topspelers. Ook in Nederland, Belgi\u00eb en Duitsland wordt veel gesnookerd, maar minder op topniveau.\nDe eerste belangrijke topspeler was Joe Davis, die in de snookerwereld een legendarische status geniet. Hij was ook de belangrijkste drijfveer achter het eerste echte wereldkampioenschap in 1927. Later kreeg het snooker langzaamaan de status die het nu heeft, met spelers als Ray Reardon, Alex Higgins, Steve Davis (geen familie van Joe), Dennis Taylor, Stephen Hendry, Jimmy White en Ronnie O'Sullivan.\nIn 1968 werd de \"WPBSA\" opgericht, die de sport op professioneel niveau organiseert.\nHet spel.\nSamenvatting.\nAlle ballen worden voor de start van het spel volgens een bepaald patroon op de tafel geplaatst. Er is een witte bal (de \"cue ball\"), vijftien rode ballen met de waarde van 1 punt en zes ballen in de kleuren geel, groen, bruin, blauw, roze en zwart, met een oplopende waarde van 2 tot 7 punten. Deze gekleurde ballen hebben elk een vaste plek (\"spot\") op de tafel. De spelers stoten de witte bal en moeten zo steeds proberen een rode bal in \u00e9\u00e9n van de zes gaten (\"pockets\") te laten verdwijnen (te 'potten'); als hen dit lukt, moeten ze op een kleur naar keuze spelen. Wordt ook die gepot, dan wordt de gekleurde bal teruggelegd op zijn plaats en moet de speler weer een rode bal spelen. Als de aangespeelde bal niet wordt gepot of als de speler een fout maakt, gaat de beurt naar de tegenstander, die weer met een rode bal moet beginnen. Als alle rode ballen weggespeeld zijn, wordt nog \u00e9\u00e9n keer een kleur naar keuze gepot, waarna de gekleurde ballen worden weggespeeld in de volgorde van hun waarde (geel - groen - bruin - blauw - roze - zwart). Nu worden deze ballen niet meer teruggelegd (tenzij er een fout wordt gemaakt, dan wordt een eventueel gepotte kleur wel teruggelegd).\nDe zwarte bal wordt ongeveer 32 centimeter boven de onderste band (\"top cushion\") geplaatst op de laagste spot (zie ook de afbeelding hieronder). De blauwe spot bevindt zich precies op het midden van de tafel. De spot waarop de roze bal gelegd wordt, bevindt zich tussen de blauwe spot en de top cushion.\nDe vijftien rode ballen worden tegen elkaar aangelegd door middel van een driehoekig hulpstuk (doorgaans gemaakt van hout). De afstand tussen de roze bal op zijn spot en de rode ballen dient zo klein mogelijk te zijn, echter, zonder de rode ballen de roze te laten raken.\nAan de bovenkant van de tafel bevindt zich een dwarslijn (\"baulk line\") met daarop een halve cirkel (de \"D\"). Vanaf de onderkant van de tafel gezien wordt links op de kruising tussen de lijn en de halve cirkel de gele bal gelegd, rechts de groene, en in het midden de bruine. Voor de positie van de laatste drie ballen wordt het Engelse ezelsbruggetje \"God Bless You\" gebruikt, \"Green Brown Yellow\" of \"Groen Bruin Geel\".\nSpelverloop.\nDe witte bal (de cueball) moet door de startspeler aan het begin van het frame op een (willekeurige) plaats in de halve cirkel worden geplaatst. Een speler moet telkens eerst een rode bal spelen. Slaagt hij erin deze (correct) te potten, dan moet hij vervolgens een gekleurde bal naar keuze spelen, die hij alvorens te spelen benoemt (het zogenaamde 'callen'), tenzij het duidelijk is op welke bal gespeeld wordt. In de praktijk gebeurt het 'callen' alleen als het niet meteen duidelijk is op welke bal hij gaat spelen (bijvoorbeeld als meerdere ballen in elkaars buurt liggen), spontaan door de speler of soms op verzoek van de scheidsrechter. Wordt daarna ook de gekleurde bal gepot, dan wordt deze door de scheidsrechter teruggelegd op zijn plaats (zijn eigen \"spot\") en moet de speler weer een rode bal proberen te potten. De rode ballen worden niet teruggeplaatst op de tafel nadat ze gepot zijn, ook als ze foutief gepot zijn of van de tafel gesprongen. Voor elke gepotte bal krijgt de speler de waarde van de bal. Zijn alle rode ballen \"gepot\" dan moeten daarna de gekleurde ballen in een bepaalde volgorde in de \"pockets\" worden gespeeld. \nHet aantal punten dat een speler achtereenvolgens in \u00e9\u00e9n beurt maakt (dus zonder een bal te missen), wordt een break genoemd. Wanneer een break be\u00ebindigd is (door een bal niet te potten of een fout te maken), is het de beurt aan de tegenstander, die ook weer met een rode bal (goed voor 1 punt) moet beginnen en daarna een gekleurde bal naar keuze. Dit gaat zo door, tot de laatste rode bal gepot is. De speler mag dan voor de laatste keer een kleur kiezen waarop hij gaat spelen. Pot hij die, dan wordt de bal teruggelegd en mag hij doorgaan. Zo niet, dan is de tegenstander aan de beurt. Nu worden alle gekleurde ballen in volgorde van hun waarde weggespeeld (achtereenvolgens geel (2 punten) - groen (3 punten) - bruin (4 punten) - blauw (5 punten) - roze (6 punten) - zwart (7 punten)).\nDe speler die na het potten van de laatste bal de meeste punten heeft, heeft het frame (een enkel spelletje) gewonnen. Na het potten van de zwarte bal is het spel dus voltooid, tenzij beide spelers evenveel punten hebben behaald. In dat geval wordt er een \"re-spotted black ball game\" gespeeld, waarbij alleen de witte cueball en de zwarte bal in het spel zijn.\nDe tegenspeler kan ook eerder opgeven als het puntenverschil te groot geworden is, en hij zijn tegenstander moeilijk nog tot fouten kan dwingen. Een frame is be\u00ebindigd wanneer of alle ballen gepot zijn of enkel zwart nog op tafel is, het puntenverschil groter is dan zeven punten en de speler die op dat moment mag spelen verkiest niet verder te spelen, of een fout gemaakt wordt met enkel zwart nog op tafel, of wanneer de scheidsrechter iemand een frame toewijst op grond van een andere spelregel. \nEen wedstrijd bestaat uit een vooraf vastgesteld aantal frames. De wedstrijd wordt be\u00ebindigd als \u00e9\u00e9n van de spelers het merendeel van de frames weet te winnen. Wanneer een wedstrijd wordt gespeeld over negentien frames (\"best of 19\"), betekent dit dat de wedstrijd be\u00ebindigd is wanneer \u00e9\u00e9n van de spelers tien frames heeft gewonnen. Grote wedstrijden worden vaak gespreid over meerdere sessies van bijvoorbeeld acht frames.\nFouten.\nFouten worden bestraft met strafpunten: deze worden niet afgetrokken van het puntenaantal van de speler, maar bij de score van de tegenspeler opgeteld. Het aantal strafpunten is altijd de waarde van de meest waardevolle bal die betrokken is bij de fout (de ball-on, een bal die onterecht gepot of als eerste geraakt is, enzovoorts), met een minimum van 4 punten.\nOp een rode bal spelen maar niets raken, levert dus 4 strafpunten op. Wordt de zwarte bal geraakt in plaats van een andere bal, dan levert dit 7 strafpunten op. Dit geldt in volgorde ook voor de andere kleuren, maar het aantal strafpunten is altijd minimaal 4; het ten onrechte raken van bijvoorbeeld de groene bal (3 punten waard) resulteert dus ook in 4 strafpunten.\nWorden er verschillende fouten gemaakt in \u00e9\u00e9n beurt, dan wordt het aantal strafpunten bepaald op basis van de fout die de meeste strafpunten oplevert.\nBij een fout vervallen ook eventuele punten die al gemaakt zijn bij een stoot. Als een rode bal bijvoorbeeld correct gepot wordt, maar de cue ball ook in een pocket verdwijnt, dan krijgt de speler geen punten - enkel strafpunten. De punten die eerder in de break gemaakt zijn, vervallen uiteraard niet. Heeft de speler bijvoorbeeld al 10 punten gemaakt in zijn break en maakt hij bij de volgende stoot een fout, dan krijgt hij de 10 punten, en zijn tegenstander de strafpunten van de fout.\nNa de fout is de tegenspeler aan de beurt. Hij kan zijn beurt echter ook teruggeven aan de speler die de fout gemaakt heeft. In dat geval moet die speler 'opnieuw' spelen, waarbij de aanvankelijke tegenstander bepaalt of dat is vanuit de nieuw ontstane situatie, of dat alle ballen worden teruggelegd naar de situatie van v\u00f3\u00f3r de fout. Dat laatste mag niet in iedere situatie; het hangt af van de gemaakte fout. Een eventuele free ball (zie hieronder) vervalt als de beurt teruggegeven wordt.\nFree ball\nAls de bal na een fout van de speler zo komt te liggen dat de term \"snooker\" van toepassing is (de ball-on kan niet aan beide kanten rechtstreeks geraakt worden doordat er \u00e9\u00e9n of meer andere ballen tussen liggen), dan wordt een \"free ball\" toegekend. De tegenspeler mag dan elke andere bal 'nomineren' als ball-on. Die bal heeft dan ook de waarde van de ball-on, ongeacht de waarde die de bal normaal gesproken heeft. Als de uitgekozen bal een gekleurde bal is, wordt deze teruggeplaatst nadat deze gepot is.\nAls de free ball toegekend wordt voor een rode bal (als de speler normaal dus moest spelen op een rode bal), dan mag de speler op een gekleurde bal spelen als hij de free ball gepot heeft, ook wanneer een gekleurde bal als free ball is uitgekozen.\nMateriaal en techniek.\nDe tafel.\nDe afmetingen van een snookertafel zijn groter dan bij gewone carambole- of pooltafels. In de standaarduitvoering (waarop offici\u00eble wedstrijden gespeeld worden) is een snookertafel 11 voet 8\u00bd inch lang en 5 voet 10 inch breed, en is de bovenkant van de band 2 voet 10 inch boven de vloer (alle maten met een tolerantie van een halve inch). In het metrisch stelsel komt dit overeen met 3,569 bij 1,778 meter en een hoogte van 0,864 meter, met een tolerantie van ongeveer 13 millimeter. De snookertafel is voorzien van zes pockets: dit zijn gaten met daaronder een net waar de ballen in gespeeld moeten worden, \u00e9\u00e9n in iedere hoek en in het midden van de twee lange banden.\nOp 29 inch (73,7 centimeter) van de korte benedenband en evenwijdig daaraan ligt een dwarslijn, de \"baulk line\" genoemd. De ruimte tussen deze baulk line en de benedenband wordt 'baulk' genoemd. In baulk ligt de D, een halve cirkel met als centrum het midden van de baulk line en met een straal van 11\u00bd inch (29,2 centimeter).\nOp de denkbeeldige middenlijn over de lengte van de tafel liggen vier punten waarop een bal geplaatst kan worden:\nVerder bevinden zich nog twee spots aan weerszijden van de bruine spot op de baulk line, op de hoekpunten van de D. Gezien vanaf de benedenband is de spot op het rechterhoekpunt bekend als de gele spot; die op het linkerhoekpunt is bekend als de groene spot.\nHet laken op een snookertafel heeft - in tegenstelling tot de lakens bij biljart en pool - een vleug: de haartjes van het laken staan een bepaalde kant op. Zelfs als de witte bal op precies dezelfde manier wordt geraakt, zal die vleug zorgen voor een andere baan, afhankelijk van of de bal richting de zwarte spot of richting de baulk line wordt gespeeld.\nDe ballen.\nSnooker wordt gespeeld met 22 ballen met een diameter van 52,50 \u00b1 0,05 millimeter, kleiner dan de ballen voor carambole en pool. Zij dienen allemaal een gelijke massa te hebben, waarbij binnen een set ballen een maximaal verschil van 3 gram is toegestaan. De ballen worden bij aanvang van het spel in de hier getoonde opstelling op de tafel geplaatst, met de witte speelbal op een door de speler zelf gekozen plaats binnen de D (de halve cirkel):\nDe keu.\nDe keu is het belangrijkste instrument voor een speler: het is de verlenging van zijn arm. De keu mag niet korter zijn dan 3 voet (ongeveer 91,44 centimeter) en mag geen grote verschillen vertonen met de algemeen aanvaarde vorm. Een keu bestaat uit een zwaarder onderstuk, de grip, een dunner en lichter eind en de pomerans op het uiteinde, het 'stootkussentje'. De pomerans bestaat uit leer en heeft een ovale of min of meer ronde vorm. Op de pomerans wordt (gewoonlijk blauw) krijt aangebracht voor een goed contact met de cue ball. Op hoger niveau krijten spelers hun pomerans na bijna elke stoot, maar het is hoe dan ook aan te raden om het krijtje te gebruiken om de paar shots.\nDe meeste 'gewone' caf\u00e9keus bestaan uit \u00e9\u00e9n stuk (deel); persoonlijke keus bestaan meestal uit twee tot vier delen, omdat de keu zo gemakkelijker te vervoeren is. Bijna alle gevorderde en professionele spelers met een eigen keu gebruiken tegenwoordig meerdelige keus, maar vroeger was dat anders. In het begin van de jaren 80 begonnen de meeste professionele spelers met een meerdelige keu te spelen. Zulke keus zijn niet per se slechter dan keus die uit \u00e9\u00e9n stuk bestaan. Het is alleen belangrijk dat het mechanisme waarmee de verschillende delen samengehouden worden (meestal schroefdelen) goed blijft werken en niet gaat krommen. Bij een normale behandeling van de keu zou dat echter geen probleem moeten zijn.\nHet is belangrijk een goede keu te hebben om accuraat te kunnen spelen. Een keu mag eerst en vooral niet krom zijn: dit kan gecontroleerd worden door de keu schuin omhoog te houden en vanaf de onderkant te kijken of deze bovenaan niet afgebogen is. Een andere methode is de keu even te laten rollen over de tafel: als hij onregelmatig rolt (lichtjes opspringt), dan is hij waarschijnlijk krom. Een keu wordt het best rechtopstaand of in een koffertje bewaard. Een keu die schuin tegen de muur geplaatst wordt, zal na verloop van tijd krom worden.\nVoor wie op hoger niveau wil gaan spelen, is een eigen keu vrijwel onmisbaar. De keus in snookercaf\u00e9s zijn vaak niet altijd even goed, en het is niet bevorderlijk voor het spel om elke keer met een andere keu te moeten spelen. Een goede basiskeu kost 50 tot 100 euro, (semi)professionele modellen kosten een veelvoud daarvan. Een dure en als 'professioneel' aangeprezen keu is overigens niet per definitie beter dan een goedkoper model; Stephen Hendry heeft bijvoorbeeld de meeste van zijn grote titels behaald met een keu van zo'n 50 euro.\nDe brug.\nDe brug (in het Engels ook wel de \"bridge hand\" genoemd) is de manier waarop de speler zijn hand plaatst om de keu erover of erin te laten bewegen. In principe maakt het weinig uit welke brug gebruikt wordt, zolang de keu er maar stabiel over of in kan bewegen. Slechts een geringe beweegruimte of instabiliteit kan er al voor zorgen dat een stoot verkeerd gaat.\nDe meeste spelers vormen een 'V' tussen de bovenste knokkel van hun wijsvinger en hun duim, en laten de keu door deze V 'glijden'. De duim wordt hiervoor omhoog gedrukt tegen de wijsvinger, en de drie andere vingers worden gespreid en opgespannen en met min of meer gelijke openingen tussen de vingers op de tafel gelegd.\nHulpstukken.\nBij een snookertafel zijn normaal gesproken verschillende hulpstukken aanwezig. Deze worden gebruikt als het moeilijk of onmogelijk is een brug te vormen met de hand. De meest gebruikte hulpstukken:\nDe twee rests bevinden zich aan de korte zijde van de tafel, de full butts aan de lange zijde. De spider, extended spider en swan neck bevinden zich in de regel onder de tafel, in ieder geval in de buurt van de tafel. De swan neck is niet overal beschikbaar, en de extended rest en hook rest zijn bijna alleen op professionele toernooien te vinden.\nDe houding.\nWanneer een bal direct in een pocket gespeeld moet worden, is het verstandig om met de kin recht boven de keu te hangen, zodat het lichaam een hoek van ongeveer 90 graden vormt. Een goede houding is in ieder geval belangrijk om de rug niet te zwaar te belasten. De speler blijft het best met zijn twee voeten op de grond (het achterste been liefst gestrekt), tenzij de spelsituatie dat niet toelaat (bijvoorbeeld wanneer de cue ball ver van de band ligt). Volgens het reglement moet de speler altijd met minstens \u00e9\u00e9n voet de grond raken.\nIn de varianten van carambole en pool buigen de spelers veel minder, aangezien de ballen niet in pockets gespeeld worden en omdat er behoefte is aan een beter 'overzicht'. In het snooker is deze houding soms bruikbaar wanneer via de band gespeeld moet worden.\nBij het richten en uitvoeren van een stoot is het belangrijk dat de bovenarm recht naar de grond wijst, omdat het anders moeilijk is om de cue ball in een rechte lijn te raken. Elke stoot kan dan ook verkeerd gaan met een slechte houding van de (onder)arm.\nVerder is het belangrijk zo min mogelijk te bewegen bij het uitvoeren van een stoot; in het ideale geval beweegt een speler alleen zijn arm. Veel spelers (met name beginners) hebben ook de neiging om na of zelfs tijdens het stoten direct op te staan, maar dit draagt beslist niet bij aan een goede techniek.\nGevorderde speltechnieken.\nBreaks.\nHoe goed een speler is, wordt meestal afgemeten aan de breaks die hij kan maken. Een break is het aantal punten dat een speler in \u00e9\u00e9n beurt scoort, dus waarbij elke opeenvolgende bal gepot wordt. Om goede breaks te maken, is de positie van de cue ball zeer belangrijk. Het kunnen potten van een bal is \u00e9\u00e9n, maar nog belangrijker voor het voortzetten van de break is de positie van de cue ball voor de volgende stoot. Om een goede positie te verkrijgen kan (moet) effect gebruikt worden (zie hieronder). Ook belangrijk hierbij is hoe hard gestoten wordt. Hoe harder de cue ball gestoten wordt, hoe verder hij zal rollen na een andere bal te hebben geraakt.\nEen break van 100 punten of meer wordt een century break genoemd.\nMaximum.\nDe hoogste break die in de praktijk bereikt kan worden, is 147 punten. In het snookerjargon wordt dit meestal een \"maximum\" of \"147\" genoemd. Een maximumbreak wordt verkregen door na elke rode bal een zwarte te potten, en vervolgens alle kleuren te potten. Een maximum wordt beschouwd als het resultaat van een perfecte beheersing van het spel.\nDe meeste topspelers maken op de oefentafel regelmatig een maximum, maar in de competitie en op toernooien is een maximum vrij uitzonderlijk. Het maken van een maximum wordt dan ook altijd op een staande ovatie onthaald en met felicitaties van de tegenspeler, scheidsrechter en eventuele andere spelers. Op de rankingtoernooien is er meestal ook een flinke prijs voor.\nDe snelste maximumbreak in de geschiedenis is gemaakt door Ronnie O'Sullivan in het wereldkampioenschap van 1997, in 5 minuten en 8 seconden. Voor een 'gewone' century is dit al een vrij uitzonderlijke tijd.\nIn theorie is ook een break van maximaal 155 punten mogelijk: hiervoor dient een speler eerst een fout te begaan waarbij alle rode ballen nog aanwezig zijn, en waarna de andere speler een free ball krijgt toegewezen. Pot hij vervolgens de free ball als extra rode en daarna zwart, en vervolgens alle rode met zwarte ballen en alle kleuren (in volgorde), dan heeft hij een break van 155. De hoogste break die op een dergelijke manier in een officieel toernooi gemaakt is, is 148; door Jamie Burnett in de kwalificatie voor het Brits kampioenschap van 2004.\nSafety play.\nLang niet elke snookerwedstrijd wordt beslist met grote breaks. Vaak is er ook veel \"safety play\" te zien; dit betekent dat spelers geen mogelijkheid zien om aan een aardige break te beginnen en dan maar een \"safety shot\" uitvoeren, waarbij ze het hun tegenstander zo moeilijk mogelijk proberen te maken. De meest geliefde zone van de tafel voor safety shots is de baulk (het gedeelte achter de baulk line) als er daar in de buurt geen rode ballen liggen. Ideaal is het wanneer de cue ball uiteindelijk zo dicht mogelijk tegen de band terechtkomt of - nog beter - wanneer hij achter de gele, bruine of groene bal terechtkomt. In veel wedstrijden zien we een uitwisseling van safety shots, tot \u00e9\u00e9n van beide spelers een minder geslaagde stoot uitvoert, en de andere speler daar vervolgens gebruik van maakt.\nDe missregel.\nHet ideale safety shot is een stoot waarbij de tegenspeler gesnookerd wordt, en wanneer hij de ball-on dus niet rechtstreeks kan raken. De tegenspeler moet dan via de band (of met een swerveshot, zie effect) de ball-on zien te raken. Slaagt hij hier niet in (doordat hij een andere bal of geen bal raakt), dan krijgt de tegenspeler de waarde van de ball-on, of de waarde van de geraakte bal indien deze meer waard is.\nMeestal geeft de scheidsrechter dan een \"miss\" aan. De missregel wordt in principe toegepast wanneer de speler naar de mening van de scheidsrechter niet genoeg moeite heeft gedaan om de ball-on te raken. Dit is mede afhankelijk van de moeilijkheidsgraad van het raken van deze bal. In de praktijk zal de scheidsrechter bij niet al te moeilijke snookers een miss blijven aangeven tot de ball-on geraakt is (of zeer nipt gemist).\nDe tegenspeler mag bij zo'n miss kiezen of hij zelf gaat spelen zoals de ballen ervoor liggen (dat gebeurt meestal alleen als ze gunstig liggen) of dat de tegenspeler opnieuw moet spelen. Dit kan vanuit de positie waarin de ballen na de fout liggen (de beurt doorgeven), maar meestal vraagt de speler om de cue ball en om andere geraakte ballen terug te leggen in hun oorspronkelijke positie.\nSlaagt de speler er opnieuw niet in om een de bal te raken, dan krijgt hij weer strafpunten en zal de scheidsrechter mogelijk nogmaals een miss uitspreken.\nNoot:\nDe missregel wordt meestal niet gebruikt in amateursnooker, al dan niet met scheidsrechter, tenzij dit van tevoren afgesproken is. Dit komt doordat het niveau van professionele spelers hoger ligt, zodat zij door de ball-on met opzet te missen, voordeel kunnen behalen uit de situatie.\nIn amateursnooker is het wel gebruikelijk dat een speler zijn tegenspeler opnieuw kan laten spelen als die een fout maakt. Dit kan een gemiste bal zijn, maar ook bijvoorbeeld een cue ball die in een pocket terecht is gekomen.\nEffect.\nEen speler kan verschillende soorten effect (Engels: \"spin\") op de cue ball zetten. De bedoeling hiervan is de cue ball in een bepaalde richting te laten bewegen nadat deze een andere bal geraakt heeft. Dit kan handig zijn om te vermijden dat de cue ball met een andere bal een pocket in rolt, om de tegenspeler een \"snooker\" te bezorgen of om de cue ball in goede positie te plaatsen om een volgende bal te potten.\nIn tegenstelling tot biljart- en pooltafels, waar het laken spiegelglad is, is het laken van een snookertafel licht harig (100% wol). Het niet in het midden raken van de cue ball heeft daardoor invloed op de weg die deze aflegt voordat er van een botsing met andere ballen sprake is. Hiervan wordt gebruikgemaakt bij het swerveshot, waarbij de cue ball om de hindernisballen heen wordt gebogen om uit een snooker te raken.\nAls er zogenaamd 'stun'-effect wordt gebruikt (de cue ball moet hiervoor juist onder het midden geraakt worden), zal de cue ball (in een rechte lijn) weinig of niet meer bewegen nadat hij een andere bal geraakt heeft of in de natuurlijke hoek doorrollen (wanneer een bal onder een bepaalde hoek geraakt wordt). Vanwege de rolenergie zal de bal verder doorrollen in de richting van de stoot naarmate de botsing met de andere bal verder van de stootlocatie af plaatsvindt. Eventuele backspin (zie hieronder) wordt geleidelijk omgezet in topspin. Om stun of zelfs backspin (trekbal) te bereiken op een langere afstand, moet de cue ball dus laag en hard gespeeld worden, afhankelijk van de afstand.\nDeze effecten worden regelmatig gebruikt:\nDaarnaast kan de cue ball ook aan de linker- of rechterkant geraakt worden (\"sidespin\"). Dit kan handig zijn als de speler bijvoorbeeld via de band moet spelen om de ball-on te raken. Als de bal aan de linkerkant geraakt wordt, zal deze feller naar de linkerkant terugkaatsen op de band en vice versa. Op snookertafels wordt met name bij zijeffect duidelijk dat het laken niet spiegelglad is. Als de cue ball ver links geraakt wordt, zal deze eerst wat meer naar rechts gaan dan de richting van de keu, en daarna naar links afbuigen. Het is alleen aan de betere snookerspelers gegeven om goed in te kunnen schatten waar je de cue ball bij een bepaalde afstand tot de object ball op moet richten om, met zulk effect, toch de botsingshoek voor elkaar te krijgen die gewenst is.\nDe hoek bij 'stun' is ongeveer 90\u00b0. Een cue ball met stun zal dus loodrecht verder rollen ten opzichte van de lijn tussen de gespeelde bal en de pocket waar hij naar gespeeld is. Bij gebruik van topspin zal de hoek kleiner zijn (de bal rolt verder door), bij backspin groter (de bal rolt een stukje terug).\nHoe 'dunner' de gespeelde bal geraakt wordt, hoe meer snelheid de cue ball zal behouden. Dat verklaart ook waarom de cue ball in een rechte lijn, met stun, blijft liggen na aanraking van de gespeelde bal; alle bewegingsenergie is in die bal overgegaan. Het is voor een break meestal dan ook slecht als de cue ball en de te spelen bal in lijn met de pocket liggen; met top- en backspin kan de cue ball wel iets verder rollen of terugrollen, maar het is moeilijk om hem naar links of rechts te krijgen.\nOmgangsvormen en fair play.\nSnooker staat bekend als een sport met vrij strikte omgangsvormen en een traditie van fair play. Volgens de omgangsvormen gedragen de spelers zich als gentlemen, onder meer door elkaar en de scheidsrechter voor en na een wedstrijd een hand te geven, zich niet opvallend te beklagen over het geluk van de tegenstander, enzovoort. De meeste spelers tonen ook fair play, onder andere door fouten die ze maken zelf aan te geven als de scheidsrechter ze niet gezien heeft. Een speler die onbedoeld een correcte bal pot ('fluke'), verontschuldigt zich bij de tegenstander door de hand op te steken. Wanneer een speler de cue ball goed speelt en op een moeilijke plaats achterlaat voor de tegenspeler, wordt er regelmatig een compliment gemaakt door met de hand of de keu op de rand van de tafel te tikken.\nIn de meeste competities en toernooien gelden ook vrij strikte kledingvoorschriften: de speler moet verschijnen in een net hemd (bij voorkeur met een lange mouw), een vestje, een nette zwarte broek en keurige schoenen. Ook een strikje (of das) is meestal verplicht.\nDe laatste jaren zijn de omgangsvormen en traditie minder strikt geworden, onder andere om meer jonge spelers aan te trekken. Sommige spelers dragen bijvoorbeeld geen strikdas meer. 'Rebellen' als Ronnie O'Sullivan relativeren de omgangsvormen bovendien; O'Sullivan verbergt z'n gezicht bijvoorbeeld weleens achter een handdoek als hij even een dipje heeft tijdens een match.\nScheidsrechter.\nEen scheidsrechter is meestal enkel aanwezig op grotere toernooien en belangrijke competitiewedstrijden. Hij houdt het hele spelverloop nauwgezet in de gaten en kijkt of alles reglementair verloopt. Daarnaast plaatst hij ook gekleurde ballen terug, vermeldt hij na elke gepotte bal hoe hoog de break van de speler al is en maakt hij ballen schoon op verzoek van een speler. Hij reikt (op professionele toernooien) de speler ook hulpstukken aan (behalve de gewone rest, die neemt de speler zelf) en plaatst deze terug, al is dit in principe de verantwoordelijkheid van de speler. Het bijhouden van de score wordt gedaan door de marker, als die aanwezig is.\nAls er geen scheidsrechter is, neemt de speler die niet aan de beurt is zijn taken over. Hij plaatst dus de gepotte gekleurde ballen terug, houdt de break van zijn tegenstander bij, enzovoort. Het is wel zo dat spelers doorgaans hun score zelf bijwerken als er geen scheidsrechter of marker is.\nBij de professionele rankingtoernooien zijn er zes vaste scheidsrechters, waaronder twee Nederlanders: de van origine Rotterdamse Jan Verhaas en Johan Oomen (Almere).\nTopniveau.\nGrote toernooien.\nDe ranking van de topspelers is gebaseerd op de resultaten die zij behalen in de offici\u00eble toernooien. Het hoogtepunt van deze toernooien is het World Snooker Championship, dat gespeeld wordt in het Verenigd Koninkrijk, net als de meeste andere toernooien. Daarnaast zijn er nog toernooien die niet meetellen voor de ranking, maar toch veel prestige hebben. De bekendste hiervan zijn de Masters en vroeger het populaire Pot Black.\nDe lijst van offici\u00eble rankingtoernooien van het seizoen 2018/2019 ziet er zo uit, in chronologische volgorde:\nIn de belangrijkste toernooien wordt tot 2 miljoen euro prijzengeld verdeeld. Er zijn prijzen voor hen die het verst komen in het toernooi, maar ook andere prijzen zoals die voor de \"hoogste break\" of een \"maximum break\" (meestal is dat een auto).\nVerslaggeving.\nDe BBC zendt op BBC Two de belangrijkste rankingtoernooien uit, gedeeltelijk samengevat en gedeeltelijk rechtstreeks. De halve finales en finale worden meestal volledig rechtstreeks uitgezonden. Commentaar en bespreking worden gegeven door ex-wereldkampioenen en andere experts (onder meer Steve Davis, Stephen Hendry, John Parrott, Dennis Taylor en Willie Thorne), en er zijn ook kleine reportages over snooker zelf. Op de interactieve service BBCi worden de wedstrijden volledig rechtstreeks uitgezonden.\nOp Eurosport worden alle rankingtoernooien grotendeels rechtstreeks uitgezonden, maar er wordt minder aandacht besteed aan commentaar en bespreking.\nDe Malta Cup en China Open worden ook door de lokale televisie verslagen.\nTopspelers.\nVolgens het aantal gewonnen rankingtitels zijn Stephen Hendry en Ronnie O'Sullivan de beste snookerspelers, met elk 36 rankingtitels. Op de tweede plaats komt Steve Davis met 28 rankingtitels. Verder volgen John Higgins met 25 en Mark Williams met 18 titels.\nVarianten.\nSnooker Plus.\nSnooker Plus was een spelvariant op het huidige snookerspel bedacht door Joe Davis, die op dat moment regerend wereldkampioen was.\nBij deze spelvariant kwamen er twee extra ballen op de tafel, namelijk een oranje bal (waarde 8 punten) en een paarse bal (waarde 10 punten). De oranje bal werd geplaatst tussen de roze en de blauwe bal en de paarse bal tussen de blauwe en de bruine.\nZijn idee was hiermee om de maximale break te verhogen van 147 punten naar 210 punten, met het idee om meer publiek te trekken.\nDeze variant werd voor het eerst aan het publiek getoond op 26 oktober 1959 tijdens een groot toernooi, maar het is toen niet aangeslagen. Deze variant wordt vrijwel nooit meer gebruikt in toernooien."}
{"id": "6613", "revid": "62402", "url": "https://nl.wikipedia.org/wiki?curid=6613", "title": "Rij van Fibonacci", "text": "De rij van Fibonacci is genoemd naar Leonardo van Pisa, bijgenaamd \"Fibonacci\", zoon van Bonaccio, van Guglielmo dei Bonaccio. Hij noemt de rij in zijn boek \"Liber abaci\", Boek over rekenen, uit 1202. De rij blijkt interessante eigenschappen te bezitten en verbanden te hebben met onder andere de gulden snede. De rij begint met 0 en 1, men kiest ook wel 1 en 1, en vervolgens is elk volgende element van de rij steeds de som van de twee voorgaande elementen. De eerste elementen van de rij zijn dan als volgt:\nHierin heeft de 0 de index 0, de eerste 1 de index 1, enzovoort.\nIeder positief geheel getal kan volgens de stelling van Zeckendorf op een unieke wijze worden geschreven als de som van een of meer elkaar niet opvolgende getallen uit de rij van Fibonacci. Overeenkomende rijen zijn de rij van Lucas en de rij van Padovan.\nGeschiedenis.\nHet is niet duidelijk wie als eerste de rij heeft uitgedacht. De rij van Fibonacci wordt al genoemd in de \"Chhandah-sh\u0101stra\", Kunst van het metrum, van de Sanskriet schrijver Pingala, omstreeks 450 v. Chr. of volgens andere datering omstreeks 200 v. Chr., onder de naam \"maatraameru\", Berg van de cadens. Uitvoeriger behandelden in de 6e eeuw Virahanka en later Acharya Hemachandra (1089\u20131172) de rij, om rekentechnisch het metrum te beschrijven door de regelmatige verdeling in korte en lange lettergrepen.\nToen Fibonacci 20 jaar was, ging hij naar Algerije waar hij Indiase en Arabische wiskunde bestudeerde en wellicht leerde hij daar de rij kennen. Hij was in het westen de eerste die de rij in zijn \"Liber abaci\", Boek van de rekenkunst, noemde, bij het 'konijnenprobleem'. \nKonijnenrij.\nIn zijn boek \"Liber Abaci\" berekent Fibonacci de groei van konijnenpopulaties. Vandaar soms de bijnaam konijnenrij. Fibonacci gebruikte hiervoor de volgende regels:\nHet aantal aanwezige konijnenparen in een maand groeit dan precies volgens:\n\"1, 1, 2, 3, 5, 8, 13, 21, 34, 55, 89 ...\".\nBijen.\nEen nieuwe historische analyse van Fibonacci en zijn werk wijst niet op konijnen maar op bijen. Gedurende zijn verblijf in Algerije bracht Fibonacci tijd door in of bij de stad B\u00e9ja\u00efa, in die tijd een belangrijke exporteur van bijenwas. Anders dan bij het konijnenprobleem, waar een aantal niet in alle gevallen even realistische regels gebruikt worden, blijkt de ontwikkeling van een bijenpopulatie ook in werkelijkheid volgens de rij van Fibonacci te verlopen. Er wordt gesuggereerd dat feitelijk de bijenhouders van B\u00e9ja\u00efa en kennis van de bijenstambomen de inspiratie voor de rij van Fibonacci vormden.\nDefinitie.\nDe manier waarop de rij van Fibonacci gedefinieerd is, is een voorbeeld van wat in de wiskunde een recursieve definitie wordt genoemd. Dit betekent dat de elementen op basis van een of meer voorgaande elementen worden vastgelegd, dus in de vorm van een differentievergelijking. Het formula_1-de getal van Fibonacci wordt gegeven door:\nDe eerste twee elementen zijn per definitie 0 en 1, sommigen hanteren 1 en 1. Ieder volgend element is de som van de twee voorafgaande waarden. Andere waarden voor de eerste twee elementen zijn ook mogelijk, maar leveren een andere rij, bijvoorbeeld de rij van Lucas. Veel differentievergelijkingen hebben geen gesloten uitdrukking of expliciet voorschrift, waarmee het formula_1-de element aan de hand van alleen het getal formula_1 kan worden bepaald. Voor de rij van Fibonacci bestaat een dergelijke uitdrukking wel, namelijk:\nBovenstaande formule, voor het eerst gepubliceerd in 1730 door Abraham de Moivre, is op het eerste gezicht opvallend omdat formula_8 een geheel getal is, terwijl de formule wortels bevat. Dat de termen waarin een wortel overblijft, wegvallen, is direct te begrijpen uit de binomiums voor de beide machten in de teller. Het bewijs van deze formule berust op het oplossen van een vierkantsvergelijking.\nVoortbrengende functie.\nUit de gegeven vergelijkingen kan worden afgeleid dat de voortbrengende functie voor de rij van Fibonacci gelijk is aan\nDit kan op de volgende manier:\nDaaruit volgt dan:\nGulden snede en de natuur.\nMen kan de formule voor de formula_1-de term uit de reeks ook uitdrukken in de gulden snede:\nHierin is:\nhet gulden getal.\nDe verhouding van twee opeenvolgende getallen van Fibonacci blijkt de gulden snede te benaderen. In de limiet geldt:\nOverigens geldt dit voor alle paren getallen waarmee je een alternatieve reeks van fibonacci kunt starten. Bijvoorbeeld 1,3,4,7,etc. levert in de limiet ook de gulden snede op.\nBehalve dat de getallen van Fibonacci met de gulden snede in verband staan, blijken zij ook in de natuur voor te komen. Bekijk bijvoorbeeld de structuur van een zonnebloem en tel het aantal spiralen waarin de zonnebloempitten gerangschikt zijn. De rij van Fibonacci komt ook terug in de verdeling van takken aan bomen, de ordening van bladeren aan takken, de vruchten van een ananas, de bloemen van een artisjok, zich ontvouwende varens, de ordening van de schubben van een dennenappel en de reeds genoemde honingbijenpopulaties. Dergelijke rangschikkingen met betrekking tot opeenvolgende Fibonacci-getallen komen voor in een grote vari\u00ebteit aan planten. Het vermeerderen van bloembollen, zoals die van sneeuwklokjes en krokussen, gaat even snel, net zoals in de rij van Fibonacci ieder jaar 1,618 keer meer bollen, oftewel een groei van ruim 60%.\nFibonacci en matrixrekening.\nDe differentievergelijking kan in matrixvorm geschreven worden als:\nDit betekent immers:\nen\nHerhaald toepassen levert:\nformula_25\nDe enig benodigde berekening is het bepalen van de macht van de volgende matrix:\nAlle machten van deze matrix kunnen direct worden berekend, dus zonder dat alle tussenliggende matrices moeten worden berekend, omdat er voor de getallen van Fibonacci een functievoorschrift is.\nGeneralisaties.\nEr bestaan varianten op de rij van Fibonacci waarbij de elementen niet ontstaan uit de som van twee, maar uit de som van drie of meer voorgaande elementen. Indien we de drie eerste elementen vastleggen en vanaf het vierde de som van de drie voorgaande nemen, dan verkrijgen we een rij die wel de rij van \"Tribonacci\" wordt genoemd. Op analoge wijze spreekt men van de rij van \"Tetra(bo)nacci\" indien we de som van de vier voorgaande getallen nemen. Men kan dit verder veralgemenen naar de som van de formula_1 voorgaande elementen. Hoewel Fibonacci (van \"filius Bonacci\", zoon van Bonacci) een naam is, zijn tribonacci en tetra(bo)nacci dit natuurlijk niet.\nDeze getalrijen bevatten echter niet de karakteristieke eigenschappen die aan de Fibonacci-getallen toegeschreven worden; er is geen relatie met de gulden snede, en deze rijen kunnen dus ook niet fungeren als hulpmiddel bij het cre\u00ebren van wat men als 'esthetisch ideaal' betitelt.\nFibonacci omgekeerd.\nWanneer er twee opeenvolgende termen uit de rij van Fibonacci bekend zijn, bijvoorbeeld formula_28 en formula_29, kan men het deel van de rij dat hieraan voorafging reconstrueren aan de hand van de volgende recursieve formule:\nDeze definitie stelt ons bovendien in staat om formula_8, voor formula_35 te vinden. De eerste paar termen van deze negatieve rij van Fibonacci zien er als volgt uit voor formula_36 en formula_37:\nNulpunten van polynomen.\nAls een polynoom een re\u00eble oplossing heeft kan men een oplossing bepalen met behulp van een variant van de Fibonacci-rij die gebruikmaakt van meer voorgaande termen en verschillende co\u00ebffici\u00ebnten. Deze variant is:\nwaarin formula_39 de graad van de polynoom is en formula_40.\nDefinieer formula_41, waarbij formula_1 naar oneindig gaat en formula_43. Als men de vergelijking deelt door formula_44, wordt de vergelijking\nvermenigvuldigen met formula_46 levert:\nTermen overbrengen:\nDe verhouding van de laatste en de voorlaatste term van deze rij is dus bijgevolg een nulpunt van deze polynoom.\nTest.\nDoor een test, geformuleerd door Ira Gessel in 1972, is eenvoudig te controleren of een getal in de rij van Fibonacci voorkomt:\nHet positieve gehele getal formula_1 komt voor in de rij van Fibonacci dan en slechts dan als formula_50 of formula_51 een kwadraat is.\nHet negatieve gehele getal formula_1 komt dan en slechts dan voor in de rij van Fibonacci als formula_50 een kwadraat is.\nTrivia.\nDecimale breuken.\nEr bestaan rationale getallen die in hun decimale ontwikkeling de rij van Fibonacci vertonen. \nIn groepen van twee decimalen bijvoorbeeld: \nDe plaats van de term 89 wordt verstoord door de driecijferige term 144, en die weer door de volgende. \nIn groepen van drie decimalen: \nVerderop zal het laatste driecijferige getal verstoord worden door zijn viercijferige volger."}
{"id": "6615", "revid": "5753", "url": "https://nl.wikipedia.org/wiki?curid=6615", "title": "Anatol Rapoport", "text": "Anatol Rapoport (Lozovaja, Rusland, 22 mei 1911 - Toronto, Canada, 20 januari 2007) was een Joods-Amerikaanse wiskundige die onder andere bekend is geworden door zijn werk op het gebied van de speltheorie en het prisoner's dilemma. \nGeboren in Rusland kwam hij in 1922 in de Verenigde Staten wonen. In 1928 werd hij genaturaliseerd tot Amerikaan. Rapoport werd in eerste instantie opgeleid tot musicus en werd een virtuoos pianist. Tussen 1929 en 1934 studeerde hij piano, dirigeren en compositie aan de Staatsakademie f\u00fcr Musik und darstellende Kunst in Wenen. Door het opkomende nazisme werd het voor hem als Jood echter vrijwel onmogelijk om carri\u00e8re te maken als pianist. Hij verschoof zijn aandacht naar de wiskunde en promoveerde in 1941 hierin onder Nicholas Rashevsky aan de Universiteit van Chicago. Hierna diende hij in de Amerikaanse luchtmacht in Alaska en in Brits-Indi\u00eb tijdens de Tweede Wereldoorlog. \nNa de oorlog keerde hij terug naar de VS en hij werd aangenomen in het Committee on Mathematical Biology aan de Universiteit van Chicago (1947-1954), waarna hij een aanstelling kreeg aan het Center for Advanced Studies in the Behavioral Sciences aan de Stanford-universiteit in Californi\u00eb. Hij deed daar pionierswerk met betrekking tot parasitisme en symbiose, en deed onderzoek op het gebied van de cybernetica. Dit gaf hem een conceptuele basis voor zijn levenslang voortgezette werk op het gebied van conflict-en-samenwerking. \nRapoport richtte in 1954 de Society for General Systems Research op, samen met de onderzoekers Ludwig von Bertalanffy, Ralph Gerard en Kenneth Boulding. Zijn laatste universitaire betrekking betrof een hoogleraarschap in de psychologie en de wiskunde aan de universiteit van Toronto in Canada. Vanaf 1970 was hij met emeritaat. Behalve bovengenoemde professoraten is Rapoport ook hoogleraar in \"Vrede en Conflict studies\" geweest.\nIn 1981 was hij medeoprichter van de organisatie Science for Peace, en in 1984 cre\u00eberde hij de beroemde tit for tat-strategie voor het prisoner's dilemma. Hij werd in de jaren tachtig voor zijn werk ten behoeve van de wereldvrede onderscheiden."}
{"id": "6616", "revid": "1263932", "url": "https://nl.wikipedia.org/wiki?curid=6616", "title": "Laurens van Saksen-Coburg", "text": "Laurens Benedikt Boudewijn Maria van Saksen-Coburg (voorheen: Laurens van Belgi\u00eb), prins van Belgi\u00eb (Brussel, 19 oktober 1963), tegenwoordig ook in het Nederlands bij zijn Franse naam Laurent (\"Laurent Beno\u00eet Baudouin Marie\") genoemd, is het derde kind van koning Albert II en koningin Paola van Belgi\u00eb. Hij is de jongere broer van Filip, koning der Belgen, en prinses Astrid.\nLaurent staat anno 2023 op de dertiende plaats in de lijn van de Belgische troonopvolging, na zijn nicht Laetitia Maria en voor zijn dochter Louise. Hij is getrouwd met Claire Coombs.\nDe prins werkte zich vooral in beeld als een menselijke prins met veel zin voor humor, maar ook vatbaar voor depressies. Ook staat hij bekend om zijn liefde voor dieren en snelle auto's.\nBiografie.\nGeboorte en jeugd.\nLaurents peetouders zijn baron Bettino Ricasoli Firidolfi en prinses Sophie van Beieren. Zijn peetvader is zijn oom, meer bepaald de echtgenoot van de zus van Laurents moeder Paola. Zijn peetmoeder is de jongste dochter van Rupprecht van Beieren en de echtgenote van Jan Engelbert van Arenberg. Prins Laurent is zelf peetvader van Maria Carolina van Bourbon-Sicili\u00eb (2003), dochter van Carlo van Bourbon-Sicili\u00eb, de pretendent van de troon van het koninkrijk der Beide Sicili\u00ebn, en zijn vrouw Camilla Crociani.\nLaurent volgde middelbaar onderwijs aan het Pius X-instituut in Antwerpen, korte tijd aan de abdijschool van Zevenkerken en ten slotte aan de Kadettenschool van Laken. Vervolgens ging hij naar de Koninklijke Militaire School (1983-1985); hij behoort tot de 123e Promotie \"Alle Wapens\". Hij is houder van de brevetten helikopterpiloot en duiker bij de Marine. Bij de zeemacht heeft hij sinds 2004 de graad van kapitein-ter-Zee.\nHuwelijk en kinderen.\nOp 19 december 2002 verloofde prins Laurent zich met Claire Coombs. Het koppel was reeds enkele malen samen gezien, waaronder op het Autosalon van Brussel, op het huwelijk van Willem-Alexander der Nederlanden en M\u00e1xima Zorreguieta, op een filmfestival in Bergen en op skivakantie in Gstaad, Zwitserland. Laurent en Claire traden op 12 april 2003 in het huwelijk, dat plaatsvond in het stadhuis van Brussel en werd gevolgd door een kerkelijke inzegening door kardinaal Godfried Danneels in de Sint-Michiels- en Sint-Goedelekathedraal. Na het huwelijk kreeg Claire ook de titel prinses van Belgi\u00eb. Alle drie de kinderen van Laurent werden in het Universitair ziekenhuis Saint-Luc in Sint-Lambrechts-Woluwe geboren.\nHet koppel is woonachtig te Tervuren.\nOp 6 februari 2004 beviel zijn vrouw van prinses Louise. Op 13 december 2005 kwamen daar twee prinsjes bij: een tweeling die de voornamen Nicolas en Aymeric dragen. Bij de persconferentie sprak hij de woorden: \"Wij hebben nog geen peter, maar ik heb wel een meter\", waarop hij een lintmeter uit zijn jasje haalde.\nDe Franse priester-docent Guy Gilbert wordt als de mentor en een vaderfiguur van prins Laurent beschouwd. In 2003 sloot hij het huwelijk van de prins met Claire en in 2011 en 2014 nam hij deel aan de eerste communies van hun kinderen.\nTroonopvolging.\nTot 2 december 1991 was Laurent derde in lijn om de troon te bestijgen, na zijn vader Albert en zijn oudere broer Filip. Door een wijziging van de Grondwet, die de Salische wet afschafte, kwamen voortaan niet alleen mannen, maar ook vrouwen in aanmerking voor de troonopvolging. Laurents oudere zus Astrid en haar drie kinderen, Amedeo, Maria Laura en Joachim, gingen hem in de opvolgingslijn voor. Laurent stond nu op de zevende plaats in de troonopvolging.\nNa het overlijden van zijn oom Boudewijn in 1993 werd zijn vader de zesde Koning der Belgen en schoof Laurent \u00e9\u00e9n plaats naar voren op in de troonopvolging. Na de troonsbestijging van zijn vader werden nog twee kinderen van Astrid en de vier kinderen van zijn broer Filip geboren. Laurent kwam in 2008, na de geboorte van prinses El\u00e9onore, op een twaalfde plaats te staan. Na de troonswisseling in 2013 schoof hij andermaal \u00e9\u00e9n plaats naar voren. Hij stond nu op plaats 11.\nOp 5 juli 2014 huwde prins Amedeo, op dat moment zesde in de troonopvolging, met Elisabetta Maria Rosboch von Wolkenstein, maar de prins vroeg voor zijn huwelijk geen formele toestemming aan koning Filip. Hierdoor verviel zijn recht op de troon. Op 20 september 2015 heeft prins Amadeo alsnog instemming gevraagd voor het huwelijk. Hij heeft dit van zijn oom koning Filip verkregen via Koninklijk Besluit van 12 november 2015, waardoor zijn recht op de troon zou zijn hersteld, alhoewel de Grondwet (art. 85, derde alinea) voorziet dat na het huwelijk alleen het Parlement de prins dat recht kan herstellen. In de periode na Amedeo's huwelijk stond prins Laurent op de tiende plaats in de troonopvolging, maar vanaf Filips toestemming met het huwelijk schoof de prins andermaal naar de elfde plaats op.\nSinds de geboorte van prins Amedeo's dochter, Anna Astrid op 17 mei 2016, en zoon, Maximilian op 6 september 2019, staat Laurent op plaats dertien. Hij wordt gevolgd door zijn drie kinderen. Zijn zoon Aymeric staat op de zestiende en laatste plaats in de troonopvolging.\nNaamswijziging.\nBij een Koninklijk Decreet in 2015 werd besloten dat onder anderen prins Laurent, zijn vrouw en zijn kinderen de achternaam Van Belgi\u00eb niet meer mochten dragen. In 2023 liet hij met tegenzin zijn achternaam en die van zijn kinderen veranderen naar Van Saksen-Coburg. Laurent en zijn kinderen behielden wel de titel Prins(es) van Belgi\u00eb. Zijn kinderen kunnen sinds de wijziging de titel niet doorgeven aan hun kinderen.\nActiviteiten.\nVroeger.\nIn 1994 werd het \"Koninklijk Instituut voor het Duurzame Beheer van de Natuurlijke Rijkdommen en de Bevordering van Schone Technologie\" (KINT) opgericht om Laurent een wedde te kunnen uitkeren voor zijn activiteiten ter bescherming van het milieu. Het instituut werd gesubsidieerd door de gewesten (tot 400.000 euro per jaar), maar is opgeheven in 2009. De prins was voorzitter van het KINT tussen de oprichting en opheffing ervan.\nTussen 31 mei 2000 en 21 juli 2013 was hij conform artikel 72 van de Grondwet als kind van de koning der Belgen een senator van rechtswege. Na de abdicatie van koning Albert II verviel echter zijn status van meerderjarig kind van de koning en verdween de prins uit de Senaat.\nNu.\nSinds 1995 is prins Laurent voorzitter van de \"Stichting Prins Laurent voor het welzijn van huisdieren en wilde dieren\" en sinds 1996 is hij erevoorzitter van het Nationaal Orkest van Belgi\u00eb. Sinds 2006 is hij ook bestuurder en voorzitter van de raad van bestuur van de organisatie \"Global Renewable Energy &amp; Conservation Trust\".\nDotatie.\nKrachtens art. 78 van de Grondwet en art. 3\"bis\" van de Wet van 7 mei 2000 had prins Laurent vanaf 1 juli 2001 recht op een jaarlijkse dotatie van 272.682,88 euro ten laste van de schatkist.\nIn de nasleep van het Marineschandaal, en omdat de Dotatiewet van 2001 Laurent financieel onafhankelijk had gemaakt, verlaagden de gewesten hun subsidies aan het KINT in 2007. In 2009 werd het instituut ontbonden. Zijn inkomsten voor de \"Koninklijke Stichting Prins Laurent voor het welzijn van huisdieren en wilde dieren\" werden eveneens beperkt tot onkostenvergoedingen.\nIn navolging van de troonswisseling eerder dat jaar werd in november 2013 een nieuwe Dotatiewet aangenomen. Laurent, niet langer het kind van de Koning der Belgen, wordt jaarlijks een dotatie van 307.000 euro toegekend. Dit bedrag is ruim 10.000 euro minder dan dat van zijn zus, prinses Astrid.\nNaar aanleiding van Laurents bezoek aan de Chinese ambassade in juli 2017, waarvoor hij geen toestemming had verkregen van zijn broer Filip, kreeg de prins de kans om zich in een openbare Kamerzitting te verdedigen tegen de inhouding van zijn dotatie. Het was Laurent zelf die een openbare procedure in de Kamer wilde, en geen procedure achter gesloten deuren. De dag voordat de parlementsleden hierover hun stem moesten uitbrengen, schreef de prins een brief aan de Kamer waarin hij vertelt dat \"zijn hele bestaan het voorwerp van het proces is\". Op 30 maart 2018 besliste de Kamer om 15 procent van de dotatie van prins Laurent eenmalig (voor het jaar 2018) in te trekken.\nRepresentatieve functie.\nDe prins legt regelmatig bezoeken af bij initiatieven en actuele gebeurtenissen. Zo was hij samen met zijn vrouw op de herdenkingsdienst van Joe Van Holsbeeck in Waver in 2007. De prins reikte tweemaal een prijs op de Music Industry Awards uit, in 2014 (beste album) en in 2017 (beste Nederlandstalige act). De eerste maal nam hij een onbekende vrouw mee op het podium en de tweede maal sprak hij de naam van de winnende muziekgroep verkeerd uit.\nAls lid van het koningshuis is hij aanwezig bij offici\u00eble plechtigheden zoals het defil\u00e9 op de nationale feestdag van Belgi\u00eb, waar hij in 2016 opmerkelijk zonder zijn vrouw of kinderen aanwezig was. Ook zijn zus Astrid en haar gezin waren afwezig.\nGezondheid.\nIn februari 2013 was prins Laurent betrokken bij een skiongeluk in Lermoos, Oostenrijk. Als gevolg had hij een inwendige bloeduitstorting bij de lever.\nIn 2014 kreeg hij een burn-out en een zware longontsteking, waarvoor hij vanaf 25 maart in het Sint-Lucasziekenhuis in Sint-Lambrechts-Woluwe in een kunstmatige coma gehouden werd. Op 27 maart ontwaakte de prins uit zijn coma.\nControverses.\nLaurent is regelmatig het voorwerp van kritiek en perspolemieken. Alhoewel normaal de persdienst van het paleis de journalisten moet begeleiden, reageert de prins vaak zelf direct op de werking van de aanwezige pers.\nWagens.\nTot eind jaren 90 stond prins Laurent bekend als een liefhebber van snelle wagens. Hij kreeg hiervoor als bijnaam \"Prins Plankgas\". Laurent werd meermaals betrapt op overdreven snelheid. Zo moest hij in 1987 zijn rijbewijs inleveren vanwege snelheidsovertredingen. Eveneens werd hij voor het VTM-programma \"Royalty\" gefilmd terwijl hij zonder gordel achter het stuur zat. Een tijdlang voelde de prins zich door deze uitzending geviseerd en uitte hij openlijk kritiek op VTM-journalisten.\nDe regelmatige kritiek op zijn figuur leidde in april 2007 tot een boycot van persfotografen en een cameraploeg. Bij een bezoek aan een Antwerpse dierenkliniek bepaalde hij dat enkel opnamen van zijn vertrek mochten worden gemaakt. De pers, die zich in zijn vrijheid beroofd zag, stapte demonstratief op.\nPriv\u00e9leven.\nEr ontstond in juli 2006 opschudding toen de media meldden dat prins Laurent twee foto's van zijn pasgeboren tweeling voor 15.000 euro wilde verkopen aan een roddelblad. Dit bericht werd later ontkend, maar toch werd de prins op zijn vingers getikt door toenmalig premier Guy Verhofstadt.\nVerschillende media beweren dat prins Laurent een relatie had met Wendy Van Wanten. Hij zou haar in 2000 een Mercedes ML 430 ter waarde van 2,3 miljoen Belgische frank cadeau gedaan hebben.\nEen omstreden reportage van RTBF-journalist Fr\u00e9d\u00e9ric Deborsu presenteerde prins Laurent als een 'nutteloze prins met verschillende gezichten'. De reportage, uitgezonden op 30 november 2011, deed op sommige internetfora de vraag oplaaien over het intrekken van zijn dotatie.\nPolitieke relaties.\nVolgens de Belgische Grondwet worden de handelingen van een Belgische prins gedekt door de regering; hij mag dus geen politieke standpunten innemen. Deze werkwijze geldt voor alle leden van de koninklijke familie die een dotatie uit de schatkist ontvangen.\nIn 2004 liep het gerucht dat Laurent prins Reza Pahlavi, de zoon van de voormalige sjah van Perzi\u00eb als peter wilde voor zijn dochter Louise. De prins wilde, zo zegde men, een voorbeeld geven. De regering verhinderde dit (nooit officieel uitgesproken) voornemen, uit vrees voor diplomatieke moeilijkheden met het Iraanse regime. Bezwaren van de Katholieke Kerk waren weinig waarschijnlijk, aangezien de woordvoerder van de bisschoppen meedeelde dat het voldoende was dat van de peter en meter een van beiden katholiek was. De doop vond plaats in september 2004, in priv\u00e9sfeer. Het ministerie van Buitenlandse Zaken deelde mee dat prins Reza niet aanwezig was en dat hij ook geen peter was. Prinses Louise kreeg twee meters: Jeanne Coombs (zus van prinses Claire) en prinses Margaretha van Liechtenstein. Men vermoedt dat Reza als 'peter naar het hart' fungeert, maar dan volledig onofficieel.\nEind maart 2011 bezocht de prins op eigen initiatief Congo, waar hij een korte informele ontmoeting had met president Joseph Kabila. Het bezoek werd in het kader van de stichting Grect georganiseerd. De prins deed dit op uitnodiging van de Congolese minister van Planning Olivier Kamitatu en ondanks het negatieve advies van het Paleis en toenmalig premier Yves Leterme. Dit zorgde echter voor een controverse in de Belgische politiek. Dit werd de prins zowel door de regering als het Paleis zelf niet in dank afgenomen. Ook eind maart 2011 had Laurent volgens \"La Libre Belgique\" contacten met een Libisch diplomaat die tegenstander van het regime van Moammar al-Qadhafi was.\nBegin 2013 gebeurde iets gelijksoortigs: er werd in het parlement ge\u00efnterpelleerd, na een persbericht hierover, dat prins Laurent in contact stond met Angolese diplomaten in het kader van een mogelijk af te sluiten milieucontract. Dit zou ingaan tegen de eerder gemaakte afspraken met de prins om zonder goedkeuring van de regering geen dergelijk contact te maken. Later bleek het om een informeel contact te gaan tijdens de klimaatconferentie in Rio de Janeiro, waar de prins het woord nam. Zijn aanwezigheid was goedgekeurd door de regering.\nIn juni 2013 bezocht de prins Isra\u00ebl op uitnodiging van het Joods Nationaal Fonds dat volgens Amnesty International \"alle grond voor Joden wil voorbehouden\". Dit veroorzaakte kritiek. De priv\u00e9reis was echter goedgekeurd door de regering.\nIn januari 2017 ontmoette prins Laurent de premier van Sri Lanka. Hij werd hiervoor op de vingers getikt door Charles Michel.\nNa een bezoek van de prins aan de ambassade van de Volksrepubliek China op 19 juli 2017 voor een herdenking van het 90-jarige bestaan van het Chinese leger, eiste premier Charles Michel een \"proportionele sanctie\". Laurent poseerde in zijn marine-uniform met Chinese hoogwaardigheidsbekleders op een foto die hij daarna zelf op zijn Twitter-account plaatste. Premier Michel eiste in samenspraak met Laurents broer koning Filip een sanctie, die door de regering vastgelegd werd op 15 procent van zijn inkomen in 2018, wat neerkomt op een sanctie van 45.000 euro. Laurent laat onderzoeken of hij dit kan aanvechten bij het Europees Hof voor de Rechten van de Mens."}
{"id": "6618", "revid": "75723", "url": "https://nl.wikipedia.org/wiki?curid=6618", "title": "Nootmuskaat", "text": "Nootmuskaat of muskaatnoot is een specerij afkomstig van de muskaatboom (\"Myristica fragrans\"), die in regenrijke tropische kustgebieden gekweekt wordt. De muskaatnoot is ovaal van vorm en ongeveer twee en een halve centimeter lang. De muskaatnoot is zeer hard: in de keuken wordt de muskaatnoot daarom alleen in geraspte vorm (nootmuskaat) gebruikt. Er is fabrieksmatig gemalen nootmuskaat op de markt, maar men kan muskaatnoten kopen en die zelf met een nootmuskaatrasp raspen. Het woord nootmuskaat is een verbastering van het Latijnse \"nuces moschatae\", hetgeen \"naar muskus ruikende noten\" betekent.\nIn de levensmiddelenindustrie gebruikt men liever de olie dan nootmuskaatpoeder, omdat die haar smaak langer vasthoudt, gemakkelijker doseerbaar is en daarenboven geen risico op vergiftiging met aflatoxine meebrengt. Deze giftige stof komt voort uit een schimmel in tropisch gebied die de muskaatboom kan aantasten.\nFoelie is de zaadmantel om het zaad van de muskaatboom en wordt eveneens als specerij gebruikt.\nToepassing.\nSpecerij.\nIn de Indonesische keuken wordt nootmuskaat in verscheidene gerechten gebruikt, met name in scherpe soepen zoals soto, konro, ossenstaartsoep en ribbensoep. Het wordt ook veel gebruikt in de jus van vleesgerechten zoals babi smoor (smoor van varkensvlees), ribben met tomaat en andere gerechten.\nIn de Indiase keuken wordt nootmuskaat zowel in zoete als hartige gerechten gebruikt. In de zuidwestelijke kuststreken wordt geraspte nootmuskaat gebruikt in vleesgerechten en wordt het spaarzaam toegevoegd aan desserts. Nootmuskaat kan ook in kleine hoeveelheden aan garam masala worden toegevoegd. Ook wordt geraspte nootmuskaat af en toe gerookt.\nNootmuskaat wordt in de Nederlandse keuken traditioneel gebruikt bij gekookte sperziebonen, bloemkool, spruitjes, spinazie of asperges. Men gebruikt het ook in bereiding van aardappelpuree en in kaassaus. Ten slotte wordt nootmuskaat, naast kaneel, ook veel gebruikt in koek en gebak, met name in speculaas. Door de sterke smaak is een kleine hoeveelheid al voldoende. Vroeger werd nootmuskaat gebruikt door zeevarenden in een middel tegen diarree (een borrelglaasje brandewijn met wat versgeraspte nootmuskaat) en in een grog tegen verkoudheid/griep (een borrelglas rum, een kop gekookt water, versgeperste citroen en wat versgeraspte nootmuskaat).\nVrucht.\nHet pericarp (de vruchtwand van een zaadplant) van de nootmuskaat wordt in Indonesi\u00eb gebruikt om jam of snoep van te maken. Het gesneden vruchtvlees wordt dan bedekt met ofwel een suikersiroop, of een droog laagje suiker om het Indonesische dessert \"manisan pala\" te maken. In Penang en Singapore wordt de gedroogde en gesuikerde schil van de vrucht gebruikt als topping voor het lokale dessert \"ais kacang\" (letterlijk: bonenijs). De schil kan ook worden geblend (wat zorgt voor een frisse, zurige smaak) of gekookt (wat zorgt voor een zoetere smaak) om nootmuskaatsap te maken.\nIn de zuidwestelijke kuststreken van India wordt de vrucht gebruikt om sap, tafelzuren en chutney van te maken.\nProductie.\nDe muskaatnoot is de gedroogde pit van de vlezige, okergele, abrikoosachtige vrucht. De pit wordt door een harde bast omgeven: na het drogen in de zon barst de bast en komt de muskaatnoot met de zaadrok vrij. De zaadmantel (zaadrok), die om de muskaatnoot heen zit, wordt ook gedroogd en wordt onder de naam foelie eveneens in de keuken gebruikt. Na het drogen van de vrucht en de noten wordt de muskaatnoot bepoederd met kalk. Dit dient om aantasting door insecten te voorkomen.\nDe belangrijkste productiecentra voor nootmuskaat zijn Indonesi\u00eb en Grenada, die respectievelijk 75% en 20% van de nootmuskaat verbouwen.\nGeschiedenis.\nHet eerste bewijs van het gebruik van nootmuskaat komt van 3.500 jaar oude resten op potscherven uit Pulai Ai, een van de Banda-eilanden in het oosten van Indonesi\u00eb. Deze eilanden waren tot halverwege de 19de eeuw de enige plek waar nootmuskaat en foelie geproduceerd werden.\nIn de 6de eeuw werd nootmuskaat naar India gebracht, en daarna nog westelijker naar Constantinopel. In de 13de eeuw ontdekten de Arabieren dat de oorsprong van nootmuskaat op de Indonesische eilanden lag, maar deze kennis hielden zij geheim voor Europese handelaren.\nNootmuskaat wordt al sinds de 16e eeuw gebruikt in Europese keukens, maar was rond 1480 al bekend, zoals blijkt uit het Getijdenboek van Filips van Kleef.\nIn die tijd werden muskaatnoten vooral door de Portugezen verhandeld. In de 17e eeuw veroverde de Vereenigde Oostindische Compagnie (VOC) het monopolie op de handel in deze specerij. In 1621 organiseerde de gouverneur-generaal van de VOC, Jan Pieterszoon Coen, een strafexpeditie tegen de Banda-eilanden omdat de bewoners, tegen het verbod van de VOC in, muskaatnoten bleven verkopen aan Portugezen en Engelsen. Ook hadden de bewoners, in opdracht van de Sultan, 9 leden van een Hollandse onderhandelingsgroep in koelen bloede vermoord. Ter afschrikking hadden zij de afgesneden hoofden op spiezen geprikt. De eilanden vormden destijds de enige plaats ter wereld waar deze gezochte specerij voorkwam, wie Banda bezat, had het monopolie. Coen arriveerde op de eilanden met 2000 man, waarna hij bijna de gehele bevolking van het eiland Lonthor liet uitmoorden om de teelt en handel van de muskaatnoot voor de VOC veilig te stellen. De teelt werd overgenomen door Europese 'perkeniers' die de resterende bewoners, als straf, het werk lieten doen.\nHallucinogene en toxische werking.\nIn een lage dosis geeft nootmuskaat geen merkbare psychische of neurologische effecten. Een bovenmatige dosering van 10 gram kan hallucinaties veroorzaken. Men vermoedt dat dit berust op een omzetting in het lichaam van myristicine naar MMDA (3-methoxy-4,5-methyleendioxyamfetamine). Excessief gebruik van de werkzame stof myristicine kan gevaarlijk zijn. Bij volwassenen kan inname van ca. 10 gram of meer van de geraspte noten leiden tot duidelijke klinische symptomen (buikpijn, braken, duizeligheid, agitatie of lethargie, psychosen en cardiovasculaire symptomen als hypertensie en tachycardie). Myristicine is beschreven als een sterk hallucinogeen.\nVerder bevat de olie van de muskaatnoot etherische oli\u00ebn die precursors (chemische voorlopers) zijn voor de geestverruimende middelen safrol, MDMA, elemicine en mescaline.\nSafrol en het ook in nootmuskaat voorkomende methyleugenol blijken bij dierproeven en ander onderzoek mutageen te zijn en daardoor mogelijk kankerverwekkend.\nGebruik als recreatieve drug.\nHet gebruik van nootmuskaat als recreatieve drug is niet populair vanwege de sterk bittere smaak. Het heeft ook veel ongewenste neveneffecten zoals duizeligheid, blozen, droge mond, hartkloppingen, constipatie, moeite met plassen, misselijkheid en paniekaanvallen. Een ander nadeel is de lengte van de toxische reactie die meer dan 24 uur, maar soms zelfs meer dan 48 uur kan duren.\nEr zijn bronnen bekend waarbij de effecten van nootmuskaat worden vergeleken met die van MDMA (ecstasy). In zijn autobiografie beschrijft Malcolm X incidenteel gebruik van nootmuskaat onder gevangenen. Dit wordt dan verdund met water ingenomen om een effect als dronkenschap te verkrijgen. De bewakers ontdekten deze praktijken en verboden uiteindelijk het gebruik ervan in de gevangenis. William S. Burroughs beschreef in het nawoord van Naked Lunch dat het gebruik van nootmuskaat te vergelijken is met dat van marihuana met als verschil dat het misselijkheid kan veroorzaken in plaats van verhelpen.\nGebruik bij zwangerschap.\nNootmuskaat werd ooit beschouwd als middel dat spontane abortus teweeg kan brengen, maar is bij normaal gebruik in de keuken veilig tijdens de zwangerschap. Wel remt het de prostaglandineproductie en bevat het hallucinogenen die de foetus kunnen beschadigen bij gebruik in grote hoeveelheden."}
{"id": "6621", "revid": "10791", "url": "https://nl.wikipedia.org/wiki?curid=6621", "title": "Pijporgel", "text": "Het pijporgel is een muziekinstrument dat bestaat uit onder meer een aantal orgelpijpen \u2013 meestal ondergebracht in een orgelkas \u2013 en een windvoorziening. \nVanouds zijn alle orgels pijporgels en sprak men kortweg van \"orgels\". Het woord \"pijporgel\" is ontstaan om verwarring met een elektronisch orgel of harmonium te vermijden.\nAlgemene kenmerken.\nDe bespeling door een organist geschiedt door middel van een of meer klavieren, ook 'manualen' genoemd, en een pedaal (een met de voeten bediend klavier). De pijpen hebben elk een eigen klank, meestal als imitatie van een muziekinstrument, en door het instellen van registers kan de organist kiezen welke orgelpijpen hij gebruikt.\nWanneer de organist een toets indrukt, zorgt een mechaniek ervoor dat er vanuit de windvoorziening lucht in een of meer pijpen stroomt. Afhankelijk van de grootte, de vorm en het materiaal van de pijpen kan een grote verscheidenheid aan klanken voortgebracht worden. Vrijwel ieder pijporgel is verschillend van samenstelling. De kleinste orgels hebben \u00e9\u00e9n klavier en \u00e9\u00e9n rij pijpen: voor iedere toets van het klavier een pijp. De grootste orgels hebben vijf of zelfs zes klavieren en een pedaal en meer dan tienduizend pijpen, verdeeld over pijpenrijen die met honderden registerknoppen bediend kunnen worden.\nOrgels komen veel voor in Europa en in Noord-Amerika en worden vooral aangetroffen als kerkorgel en ook wel als concertorgel of huisorgel. Als krachtig instrument dat door \u00e9\u00e9n persoon bespeeld kan worden beschouwen veel christelijke kerken het orgel als een geschikt middel voor de begeleiding en omlijsting van de samenzang tijdens kerkdiensten. Veel componisten, onder wie Johann Sebastian Bach, hebben muziek voor het orgel geschreven, zowel voor kerkelijk als niet-kerkelijk gebruik, zodat er een uitgebreide orgelliteratuur is ontstaan, die bij orgelconcerten ten gehore wordt gebracht.\nEen bijzonder soort pijporgel is het theaterorgel, dat met name aan het begin van de 20e eeuw gebouwd werd voor de begeleiding van stomme films.\nHet elektronisch orgel is meestal bedoeld als imitatie van het pijporgel. Het wordt vooral gebruikt in huiskamers en kleine zalen. Het wordt steeds meer vervangen door het virtueel pijporgel, ook als aanvulling op het bestaande pijporgel, waardoor een hybride orgel ontstaat.\nIn het systeem van Sachs-Hornbostel wordt het pijporgel ingedeeld als aerofoon.\nGeschiedenis.\nHet pijporgel heeft een lange geschiedenis. Het is een van de weinige 'antieke' instrumenten die nog frequent worden bespeeld. Het heeft (zoals zoveel instrumenten) hoofdzakelijk in Europa een grote bloeiperiode gekend, vooral om religieuze redenen. Ook in de rijkere burgermilieus was een positief als begeleidingsinstrument eeuwenlang geen zeldzaam verschijnsel.\nOudheid.\nDe uitvinding van het waterorgel.\nWanneer het orgel precies is ontstaan is niet bekend. De oudste bronvermelding dateert uit ongeveer 246 v.Chr.. Rond deze datum construeerde de Griek Ktesibios van Alexandri\u00eb een muzikaal speelgoed dat mechanisch door pompen wordt bediend. Hij noemde zijn instrument \"hydraulis\" (\u1f55\u03b4\u03c1\u03b1\u03c5\u03bb\u03b9\u03c2, van de Griekse woorden \u1f55\u03b4\u03c9\u03c1 (hud\u014dr) voor water en \u03b1\u1f50\u03bb\u03cc\u03c2 (aulos) voor pijp). Dit apparaat bezat wel de vaste delen van wat wij nu een orgel noemen, maar de druk werd geregeld door water, zoals de naam aangeeft. Het was een eenvoudig instrument met slepen die met de hand bediend werden.\nEen soortgelijk instrument, met \u00e9\u00e9n register, wordt in de eerste eeuw na Chr. beschreven door Heron, ook uit Alexandri\u00eb. De architect Vitruvius beschrijft, \u00e9\u00e9n of twee generaties voor Heron, al een ingewikkelder orgel met twee zuigerpompen en tot acht verschillende registers.\nTot zeker in de 4e eeuw na Christus was de hydraulis nog in gebruik als populair luxe-instrument. In de Hellenistische en Romeinse cultuur speelde het orgel een belangrijke rol bij muziekwedstrijden en (seculiere) plechtigheden.\nDe oudste orgelresten, uit 228 na Christus, zijn gevonden in Aquincum en gerestaureerd.\nDe opkomst van het orgel met balgen.\nDe eerste grote verandering bestond erin om de luchtdruk te stabiliseren in een blaasbalg, vermeld door Julius Pollux (2e eeuw na Christus). Dit apparaat werd organum pneumaticum genoemd (Grieks: \u03c0\u03bd\u03b5\u03c5\u03bc\u03b1\u03c4\u03b9\u03ba\u1f78\u03bd \u1f44\u03c1\u03b3\u03b1\u03bd\u03bf\u03bd, pneumatikon organon, letterlijk ademwerktuig); zie Athenaeus van Naucratis (Ath. 4174C).\nNa de ondergang van het West-Romeinse rijk verdween het orgel uit West-Europa. Het bleef bestaan in het Oost-Romeinse Rijk. Ook in de Arabische wereld stonden orgels. Deze instrumenten vormden vooral een symbool van macht en rijkdom.\nMiddeleeuwen.\nIn 757 kwam het orgel terug in West-Europa als een cadeau uit Byzantium. De Byzantijnse keizer Constantijn schonk toen een orgel aan koning Pepijn de Korte, vader van Karel de Grote. Geleidelijk aan zou het orgel ge\u00efntroduceerd worden in talloze kerken.\nThomas van Aquino (1225-1274) omschreef het orgel als een instrument dat 'de ziel verheft'.\nIn de middeleeuwen werden kleinere orgels ontwikkeld: het portatief en het positief. Het portatief (van het Latijnse \"portare\", dragen) werd vooral in wereldlijke muziek gebruikt, al kon het ook dienstdoen als draagbaar processieorgel. Het positief (van \"positus\", neergezet) was groter dan het portatief, kon ook verplaatst worden, maar had een assistent nodig om de balgen te bedienen. Het werd vaak voor de koorzang gebruikt.\nIn de 14e en 15e eeuw ontwikkelden zich naast deze kleine verplaatsbare instrumenten eveneens grote vaste opgestelde instrumenten. Het oudste bespeelbare orgel ter wereld bevindt zich in een kerk te Sion in Zwitserland. Het dateert van 1388 of 1435. Het is een zogenaamd \"zwaluwnestorgel\", met andere woorden, het hangt aan de muur. Dit middeleeuwse orgel is nog in zeer goede staat en origineel wat de intonatie betreft. Verder vinden we nog enkele zeer oude instrumenten in Kiedrich, Ost\u00f6nnen en Rysum in Duitsland en in Bologna (1471-1475) in Itali\u00eb.\nIn de Koorkerk in Middelburg bevindt zich de kas van het Peter Gerritsz-orgel uit 1477\u20131479, dat afkomstig is uit de Nicola\u00efkerk in Utrecht. De Sint-Germanuskerk in Tienen bevat een oude orgelkast uit 1493.\nDe middeleeuwse orgels hadden een zeer eigen karakter. Zij hadden slechts \u00e9\u00e9n familie van registers (de prestanten) en nog geen registratiemogelijkheden. Dat wil zeggen dat er meerdere pijpen per toets zijn die steeds meeklinken, het zogenaamde blokwerk of \"mixtuurorgel\". Men kon alleen maar het volle werk bespelen. Het trekken van de registers is voornamelijk ontwikkeld vanaf de Renaissance.\nMet de uitvinding van het 'wellenbord' werd ook het mechaniek verbeterd; de tractuur werd een ware doolhof van latjes en kleppen, waardoor een meerstemmig spel mogelijk werd en de melodie sierlijker kon worden uitgevoerd.\nIn de laatste decennia van de middeleeuwen werd het pedaal in Itali\u00eb ingevoerd. Langzaam verspreidde dit extra klavier voor de voeten zich naar de rest van Europa en op het einde van de 14e eeuw kwam er hier en daar een pedaal voor van 12 noten met een zelfstandige registratuur.\nRenaissance.\nDe eeuwwisseling 1500-1600 bracht zowel op technisch als op muzikaal gebied vernieuwingen. Het blokwerk, dat niet de mogelijkheid had om begeleid solowerk uit te voeren, kreeg een vervangend systeem, namelijk de springlade en sleeplade. Deze springlade of sleeplade gaf de organist de mogelijkheid de aparte registers te gebruiken. Dit bracht met zich mee dat kort na 1500 het orgel meer kleur en effecten kreeg. Elk land ontwikkelde zijn eigen typische smaken, met de daaraan vasthangende nieuwe registers, zoals de \"fl\u00fbtes\", de \"quintadena\" en de \"rohrfl\u00f6te\". Ook het regaal, dat oorspronkelijk een apart instrument was, deed zijn intrede.\nAanvankelijk wendde men vooral de springlade aan. Uiteindelijk zou dit ladetype in de tweede helft van de 17e eeuw plaatsmaken voor de sleeplade.\nBarok (17de en 18de eeuw).\nFrankrijk.\nIn de 17e eeuw beleefde Frankrijk zijn gouden eeuw. De macht van de koning was op dat moment bijna even groot als die van de Paus in Rome. Lodewijk XIV liet zich een groot lustslot bouwen te Versailles en uiteraard was er een kapel met een orgel van de belangrijke orgelbouwer Clicquot. Daarnaast werd er ook een orgel gebouwd voor de dauphin met als doel 'niet-religieuze' muziek. Het Franse klassieke orgel kende een waar hoogtepunt in het midden van de 17e eeuw. Een zeer verfijnde registratie kwam tot stand. Deze Franse school heeft heel de Europese orgelbouw be\u00efnvloed. Ook de orgelliteratuur in Frankrijk is zeer karakteristiek. De belangrijkste componisten staan in dienst van de Zonnekoning.\nHet orgel kan ingedeeld worden in het 'Grand Orgue', 'Positif' en het 'R\u00e9cit'. Er zijn nog een paar Franse orgels die overblijven zoals het Grand Orgue gebouwd door Dom Fran\u00e7ois B\u00e9dos de Celles (1709 \u2013 1779) te Bordeaux.\nDuitsland.\nGottfried Silbermann was een van die orgelbouwers, die in Parijs vol bewondering de Franse school proefden. Later, terug in Duitsland, zou hij onder invloed van het Parijse orgel de Duitse orgelbouw laten uitgroeien. Naast Silberman moet men de componist en organist Johann Sebastian Bach vermelden, daar zijn werken furore maakten op de orgels van Silbermann. Dit wordt wel algemeen aangenomen maar het is waarschijnlijk niet het geval, Bach moest niets hebben van de 1/5 kommastemming van Silbermann en had meer waardering voor het werk van Hildebrand.\nDe invloed van Frankrijk op Duitsland was niet zo verregaand dat de Duitse orgelbouw een imitatie van de Franse zou zijn. Bach had grondige kritiek op de Franse orgelbouw: de cimbels en de mixturen waren volgens hem niet scherp en hoog genoeg. Vandaar dat het Duitse orgel een zeer scherpe en doordringende klank kreeg. Het bijzondere van een Duits orgel, en meer bepaald van een Silbermannorgel, lag in de eenheid van het instrument, zonder dat het afbreuk deed aan de polyfone schrijfwijze van Bachs composities.\nVoortbouwend op de traditie van Compenius en Scherer wist de Noord-Duitse orgelbouw rond 1700 een hoogtepunt te bereiken in de figuur van Arp Schnitger. Zijn invloed was groot in Noord-Nederland (Groningen, Zwolle), waar prachtige instrumenten gebouwd werden tussen 1700 en 1750.\nZuidelijke Nederlanden.\nEr ontstonden typische 'orgellandschappen', waarbij men binnen bepaalde gebieden van 'scholen' spreekt. Zo wordt de barokke orgelbouw in het huidige West-Vlaanderen gekenmerkt door een zeer behoudsgezinde aan de 17de-eeuwse 'kuststreek'-stijl. Tot ver in de 19de eeuw zal men in het 'Kust-Vlaamse' orgel het romantische conflict het liefst zo ver mogelijk uit de weg gaan. De 'Ieperse School' werd reeds ingezet met de orgelbouwersfamilie Langhedul die met het Zuid-Vlaamse orgeltype de basis legde voor het klassieke Franse orgel. Er is eerder sprake van een be\u00efnvloeding vanuit Vlaanderen op Noord-Frankrijk dan omgekeerd. Deze stijl werd verder verspreid door de Ieperlingen Jan en Guilielmus Van Belle en de Bruggelingen Nicolaas Helewout en Boudewijn Ledou. Jan en Guilielmus Van Belle en Jacob Van Eynde kan men beschouwen als de afsluiter van de Langhedul-traditie en deze laatste meteen ook als de belangrijkste orgelbouwer in het graafschap tot het begin van de 18de eeuw. Na Van Eynde en zijn leerlingen zal de orgelbouwersfamilie Berger uit Brugge het typisch West-Vlaamse concept in ere houden.\nIn Brabant speelde het atelier van de Frans-Vlaming Jean-Baptiste Forceville een zeer belangrijke rol in de opleiding van gerenommeerde orgelbouwers zoals Pieter Van Peteghem, de eerste van een dynastie orgelbouwers. Forceville zal het hoogtepunt van de Vlaamse Barok realiseren en zal een school vormen die de hele 18de eeuw zal beheersen. Tijdens de 18de eeuw zal de familie Van Peteghem de Vlaamse rococo-orgelbouw een eigen gestalte geven. Men kan het werk van deze familie typeren als een variante op de Franse barok, al wijkt deze er meer van af dan bijvoorbeeld de orgelbouwers van de Luikse School. Andere orgelbouwers die in het spoor van J.-B. Forceville werkten zijn Egide Le Blas, Jean-Baptiste Goynaut en zijn eigen zoon Jean Thomas. De Frans-Vlaamse stijl, die Forceville in de orgelbouw van Belgi\u00eb heeft ingevoerd, heeft in Belgi\u00eb stand gehouden tot aan het eind van de 19e eeuw. Zo zullen ook de Nijvelse orgelbouwers als Adrien Rochet en Antoine Coppin bouwen met een klankideaal die verwant is aan deze Forceville-school. Net zoals Forceville, brak ook Christiaan Penceler, van Duitse afkomst, met de 17de-eeuwse orgelbouwtradities in de Zuidelijke Nederlanden. Waar J.-B.Forceville door organoloog Ghislain Potvlieghe de \"vader van het Vlaamse rococo-orgel\" genoemd wordt, wordt Penceler de \"vader van de Kempische barok\" genoemd. Een van zijn belangrijkste leerlingen was Jacobus Verbuecken die zich als zelfstandig orgelmaker in Geel vestigde.\nIn Limburg wordt vooral in de 18de eeuw het grootste gewicht in de schaal gelegd door orgelmakers uit de Luikse School. De belangrijkste 17de-eeuwse Luikse orgelmaker was Andries Severijn. De gouden eeuw van de Luikse orgelbouw begint aan het begin van de 18de eeuw, wanneer Philippe II Le Picard zich in Luik vestigt. Hij introduceerde een Frans geori\u00ebnteerde bouwstijl die nog tot het midden van de 19de eeuw zou toegepast worden. Enkel het werk van Arnold Graindorge week enigszins af van de geijkte patronen doordat hij de Luikse principes binnen een classicistische context plaatste. De stijl van de Luikse School vormde in feite een variante op de Franse hoog-barok. Terwijl de Van Peteghem-stijl verder afweek van het Franse model, was de Luikse stijl door Philippe II Le Picard rechtstreeks ge\u00ebnt op het Noord-Franse model. Toch had het Luikse orgeltype ook eigen karaktertrekken zoals de aanwezigheid van een Sesquialtera, de hogere ligging van de mixturen en, bij kleinere tot middelgrote instrumenten, de klaviatuur aan de achterzijde, waarbij alle werken in \u00e9\u00e9n kas gevat zijn.\nRomantiek.\nTegen het eind van de 18e eeuw was het orgel volledig klaar voor de Romantiek, dit onder andere dankzij Dom B\u00e9dos, die een compleet werk schreef: \"L'art du Facteur d'Orgues\" (1766) dat nog jaren zal dienen als basis voor restauraties en nieuwbouw. Het bouwen van orgels was een kunst geworden.\nAlle evolutie die had geleid tot de pracht en de praal aan het Franse hof, zou later zeker doorwerken, ondanks de politieke aardverschuiving op 14 juli 1789. De Franse Revolutie brak uit en sleepte geheel Europa mee. De eeuwige macht van de kerk werd ter discussie gesteld en kunst was een zaak voor iedereen geworden. De Franse kunstwereld zou weer opbloeien met het keizerrijk dat Napoleon Bonaparte uitriep. Parijs bleef de stad van het licht en de kunst. In de nieuwe maatschappij werden de grote namen uit de romantiek geboren. De romantiek was in geheel Europa een tijd van bloei gedurende de 19e eeuw. Voor de orgelmuziek betekende het de uitbouw van crescendo's en decrescendo's. Dat bracht enkele technische veranderingen met zich mee. Een eerste vernieuwing was het fortissimopedaal. Dit was een pedaal waarmee men in een klap een aantal registers kon aan- of afzetten. Een tweede vernieuwing bestond reeds in de Spaanse orgelbouw, maar werd in de romantiek verder uitgebouwd: de ontwikkeling van een zwelkast. Dit was een gesloten kast met een aparte windlade die in een zeer snel tempo geopend kon worden zodat een crescendo-effect werd bereikt.\nHet orgel evolueert mee met de symfonische muziek en groeide uit tot \"l'orgue monumental\". Orgelkasten verdwenen en in de plaats daarvan kwamen pijpvlakken in een vrije opstelling. Deze grote projecten konden niet meer voorzien worden van een mechanische tractuur, zodat de pneumatiek zijn intrede deed. Dit is wellicht de grootste uitvinding van de orgelbouwers in de late 19e eeuw. Elke bouwmeester ging er prat op een eigen systeem te ontwikkelen met de daaraan verbonden octrooien.\nDe klank veranderde door systematisch meer en meer aliquoten weg te laten of te vervangen door vulwerken. De gehele registratie bestond voornamelijk uit 2-4-8-16-32voeters die een stabiele klank gaven. De tongwerken werden verbeterd en werden talrijker. Er werden orgels gebouwd met alle stijlen door elkaar, het chamadewerk dat zo typerend is voor een Spaans orgel, werd nu ge\u00efntroduceerd in het Franse orgel. Het klavier groeide verder uit zodat het orgel ten slotte meer weg had van een symfonisch orkest dan een solo-instrument.\nOntwikkelingen in de 19e-eeuwse orgelbouw vonden vooral plaats in Frankrijk en Duitsland, voornamelijk in de steden. In veel gebieden, waaronder Vlaanderen en Nederland, zou men nog lang de traditionele orgelbouwprincipes handhaven en slechts voorzichtig de romantische principes introduceren. Men bouwde in wat een classicistisch-romantische stijl genoemd wordt.\n20e en 21e eeuw.\nOntwikkelingen in de orgelbouw.\nHet controversi\u00eble karakter van de 20e eeuw had ook zijn gevolgen in de orgelbouw. Men kan twee richtingen onderscheiden. Een eerste richting geloofde steevast in de grote vernieuwingen van de pneumatische en de elektrische tractuur. Deze technieken brachten op alle gebied enorm veel mogelijkheden met zich mee.\nNa een dertigtal jaren bleken deze systemen niet de ideale vondst te zijn. Zij gingen niet lang mee en men kreeg al snel een tweede groep bouwers die terugkeerde naar de oudere systemen op basis van mechanische tractuur. Men keerde hierbij terug naar de klankprincipes van het barokorgel. Deze herori\u00ebntering op de orgelbouw uit de 17de en 18de eeuw, ook wel de 'Orgelbeweging' genoemd, was een reactie op de fabrieksmatig gebouwde instrumenten van het begin van de 20ste eeuw.\nEchter, door toepassing van de elektronica in de 21e eeuw, zowel in de speeltafel als in het orgel, werd het alsnog mogelijk de speeltafel los van het orgel in een zaal op te stellen en de voordelen van elektrische tractuur te behouden.\nNiet alleen kerkorgels.\nReeds vanaf de 19de eeuw zijn er ook concertorgels in concertzalen te vinden. In de 20ste eeuw doet daarnaast het theaterorgel (ook wel cinema- of bioscooporgel) zijn intrede voor de muzikale omlijsting van stomme films. Daarnaast ontstaan de dansorgels, draaiorgels die in danszalen staan, van firmas zoals Decap en Mortier.\nBouw van een orgel.\nElk orgel is verschillend van klank, omdat orgels doorgaans niet in serie worden vervaardigd. Bovendien worden orgels aangepast aan de ruimte waarvoor ze bestemd zijn en aan de functie die deze ruimte heeft. Toch kunnen we in elk pijporgel steeds dezelfde basisonderdelen terugvinden.\nDe speeltafel of klaviatuur.\nManualen en pedaal.\nEen pijporgel heeft doorgaans een of meer manualen en een pedaal, dat met de voeten bespeeld wordt. Het aantal manualen kan oplopen tot zeven bij zeer grote orgels. Met registerknoppen kunnen series pijpen gekoppeld worden aan (een deel van) de manualen of het pedaal. Een organist leest doorgaans van bladmuziek die in twee tot vier balken genoteerd wordt van boven naar beneden: beide handen (en pedaal).\nSpeelhulpen.\nIn het aanvangsstadium was er maar \u00e9\u00e9n eenvoudig manuaal dat als begeleiding diende. Door de eeuwen heen werd er extra mogelijkheden aan het orgel toegevoegd.\nDe mechaniek: de tracturen.\nDe verbinding tussen toets en pijp of tussen registertrekker en orgelregister benoemen we als 'tractuur'. Oude orgels bedienden met manualen (klavieren voor de handen) alle kleppen via een mechanisch stangenstelsel, de zogenaamde toetstractuur.\nDoor een toenemend aantal 8-voets registers in orgel (grotere windvraag) en de ook steeds hoger wordende winddrukken werden orgels in de 19e eeuw erg zwaar om te bespelen (tot soms wel 2\u00a0kg per toets). Al vanaf 1840 werd de door de Engelsman Barker uitgevonden Barkermachine in orgels toegepast, waarbij er een soort pneumatisch relais midden in de tractuur werd gebouwd. Eind 19e eeuw werd de pneumatische tractuur uitgevonden waarbij de mechanische bediening van registers en de verbinding tussen toets en pijp geheel door middel van luchtdruk tot stand kwam. Nadeel hiervan was dat zo'n orgel soms trager (lui) reageerde.\nLater werd de elektropneumatische tractuur ontwikkeld waarbij de toetsen van de klavieren voorzien zijn van schakelaars en waarbij hiermee ingeschakelde elektromagneten de kleppen in de windladen bedienen. Voordelen van elektromagnetische tractuur zijn:\nTegenwoordig wordt bij nieuwbouw van orgels veelal teruggegrepen naar de aloude mechanische tractuur. De voordelen hiervan zijn:\nWindvoorziening (conflatorium).\nOm lucht door de orgelpijpen te kunnen blazen is er \"wind\" nodig: dat is lucht onder druk. Het windwerk bestaat uit elementen om wind op te wekken, elementen die druk regelen en elementen die de wind naar de windlade (waarop de pijpen staan) brengen.\nHet opwekken van de druk kan op twee manieren:\nSoms gebruikt men beide naast elkaar. De windmachine wordt gebruikt om doorlopend te kunnen spelen zonder een helper (de calcant), die de balg bedienen moet. De schepbalg kan aangesproken worden bij uitval van elektriciteit.\nOm de druk te regelen wordt het bovenblad van de balg verzwaard met gewichten. Aanvankelijk gebruikte men meerdere \"spaanbalgen\" (ook wel \"keilbalgen\") om de wind op te wekken en de druk te bepalen. In Frankrijk en de Zuidelijke Nederlanden ontwikkelde zich de \"vouwbalg\" (een spaanbalg met meerdere vouwen). Vanaf het midden van de 19de eeuw werd de horizontaal opgaande \"magazijnbalg\" ingevoerd met een beweegbaar bovenblad en vouwen in de zijwand, om een meer constante druk te verkrijgen en de schokken op te vangen.\nHet \"windkanaal\" (of meerdere windkanalen) brengt de wind naar de windlade, waar de pijpen op staan.\nPijpwerk.\nDit is het sprekend gedeelte van de orgel dat dus de klank voortbrengt. Net zoals bij alle andere klavierinstrumenten is er voor elke toets \u00e9\u00e9n klank, die vastligt (uitgezonderd de aliquoten). Een orgel haalt zijn klank uit de pijpen, waardoor lucht stroomt, volgens hetzelfde principe als bij de fluitfamilie, alleen kan een fluitspeler zelf de toonhoogte bepalen door al dan niet de gaatjes af te dekken, waardoor de lengte van de resonantieruime (buis) vergroot wordt. Omdat men niet de mogelijkheid heeft om de lengte van de pijp te laten vari\u00ebren is men dus genoodzaakt om per noot \u00e9\u00e9n pijp te bouwen. Dat betekent niet dat er per toets ook \u00e9\u00e9n pijp klinkt; dat is afhankelijk van welke registers ingeschakeld zijn. Elk register heeft zijn specifieke klankkleur.\nPlenum.\nWanneer van de registers alle labialen zijn ingeschakeld, spreekt men van het (klein) plenum (vol). Soms wordt met het (klein) plenum alleen het zogenoemde prestantenkoor bedoeld. Als alle registers zijn getrokken (aan staan), wordt dat 'tutti' genoemd (of groot plenum). Het orgel speelt dan met zo groot mogelijk volume. In het Frans wordt dit aangeduid met respectievelijk \"plein jeu\" (het volle werk zonder tongwerken) en \"grand jeu\" (inclusief de tongwerken). Overigens wordt in de Franse barokke orgelliteratuur onder plein jeu all\u00e9\u00e9n het prestantenplenum verstaan, prestanten en bourdons met mixturen en cymbalen, en onder grand jeu het tongenplenum, zijnde prestanten, bourdons, cornetten en trompetten, evenwel z\u00f3nder mixturen en cymbalen. In de Franse barok werd n\u00f3\u00f3it het tutti van het orgel gebruikt.\nDe orgelkast en het front.\nDe orgelkas(t) of orgelbuffet is de kast waarin zich het pijpwerk van een pijporgel bevindt. Tijdens het gildenstelsel lieten veel orgelbouwers het maken van de orgelkast over aan gespecialiseerde houtbewerkers en beeldsnijders.\nFrontindeling.\nIn een klassieke frontindeling, staat het Hoofdwerk (Grand Orgue) centraal onder het Rugpositief (Positif (de Dos)), soms uitgevoerd als Onderpositief in de hoofdkas (Positif (Int\u00e9rieure)). Daarboven bevindt zich het Bovenwerk, soms uitgevoerd als Zwelwerk (R\u00e9cit (Expressif)). Aan de zijkanten staan de Pedaaltorens. Als er \u2013 overigens bij hoge uitzondering \u2013 een Chamadewerk (Solo) aanwezig is \u2013 ook wel aangeduid met Spaanse Trompetten \u2013 dan bevindt zich dat altijd juist boven de organist.\nUiteraard komen er op deze indeling talloze varianten voor.\nStemming, onderhoud en restauratie.\nStembeurt van een orgel.\nHet onderhoud van een orgel gebeurt door de orgelbouwer. De intonateur zorgt ervoor dat alle registers een mooie kleur, uitspraak en karakter krijgen. Om de pijp op juiste frequentie te stemmen moet men de lengte minutieus kunnen veranderen. Een goed orgel wordt ongeveer \u00e9\u00e9n keer per drie jaar generaal gestemd, waarbij alle pijpen opnieuw worden nagelopen. Eens per jaar wordt een grote stembeurt uitgevoerd waarbij de hinderlijkste ontstemmingen worden verholpen. Daarnaast is het vaak de plaatselijke organist die de tongwerken op geregelde (wekelijkse) basis bijhoudt.\nDoor de variaties in de luchtvochtigheid en temperatuur gaat het metaal uitzetten of krimpen, waardoor de corpuslengte verandert. Dit is een van de redenen waarom een kerk zeer langzaam moet worden opgewarmd. Ontstemming wordt daarnaast in belangrijke mate bepaald door de temperatuur en consistentie van de lucht in de pijp. Warme lucht is dunner dan koude en geeft daardoor een hogere toon. Het stemmen gebeurt afhankelijk van het register door middel van een systeem eigen aan de pijp, de stemrand, stemkrul, stemhoed, stemring of stemlap, te verplaatsen.\nBij de gedekte pijpen kan men stemmen door de hoed of de stop te verhogen of te verlagen, bij de praestanten en strijkers en zwevingen door de stemkrul af of op te rollen.\nEen tongwerk (bijvoorbeeld fagot 8') wordt gestemd door de stemkruk die op de tong zit naar boven of beneden te verschuiven. De tongwerken zijn door hun bouw niet zo snel onderhevig aan uitzetten van het metaal, de toonhoogte blijft iets constanter terwijl de labialen gezamenlijk een beetje zakken of stijgen. De tongwerken moeten dus frequenter worden bijgestemd.\nEen orgel stemmen is een hele klus die vaak niet door \u00e9\u00e9n persoon alleen uit te voeren is. Iemand moet het klavier bespelen terwijl een ander stemt. Bij kleinere orgels is het wel mogelijk een loodje op een toets te leggen om vervolgens naar de pijpen te lopen. Sommige orgelbouwers zijn in het bezit van een toestel (Orgamat) waarbij de toetsen door stiften worden ingedrukt. Hoe meer registers, hoe langer het stemwerk duurt \u2013 soms dagenlang. Natuurlijk is het goedkoper om een orgel goed te onderhouden, zodat grote problemen kunnen worden vermeden.\nDe stembeurt begint door het leggen van de temperatuur in het klein octaaf van de Octaaf 4' van het hoofdwerk. Een goede stemmer bepaalt het aantal zwevingen binnen dat octaaf aan de hand van een vaste puls, een metronoom of (praktischer) een polshorloge. Soms wordt een stemapparaat gebruikt. Daarna wordt het hele register doorgestemd en komen de andere labialen aan de beurt, gevolgd door de aliquoten. Als laatste komen de tongwerken aan de beurt. Het materiaal om te stemmen hangt af van de steminrichting op de pijp. In principe wordt zoveel mogelijk buiten het stookseizoen gestemd omdat dan de temperatuur in de gebouwen het meest constant is.\nBij het stemmen zal een pijp nooit met de hand aangeraakt worden omdat de lichaamswarmte dan wordt doorgegeven, waardoor de luchtstroom verandert en de pijp verkeerd gestemd wordt. Hiervoor worden handschoenen gebruikt. Ook voor pijpen in het front is dit extra handig zodat er geen vettige hand of vingerafdrukken worden achtergelaten.\nStemming van een orgel.\nOrgels worden vaak in een specifieke temperatuur gestemd. Tot aan de 19de eeuw bleven verschillende orgelbouwers hun orgels stemmen in een middentoonstemming of een andere historische stemming, zoals bijvoorbeeld die van Andreas Werckmeister en de Kirnbergerstemming."}
{"id": "6623", "revid": "573771", "url": "https://nl.wikipedia.org/wiki?curid=6623", "title": "Piano (instrument)", "text": "Een piano is een slag-, toets- en snaarinstrument uit de citerfamilie dat bespeeld wordt met een enkel toetsenbord en twee of drie pedalen. De piano heeft grote witte toetsen en kleine zwarte toetsen, waarvan de klanken samen een chromatische toonladder vormen. Binnen een piano liggen snaren gespannen die via een mechaniek bestaande uit hamertjes en dempers geraakt worden, zodra men een van de toetsen aanslaat.\nEr zijn verschillende soorten piano's, maar globaal wordt er onderscheid gemaakt tussen de staande piano en de vleugel. Bij een gewone, staande piano lopen de snaren verticaal, en raken de hamertjes de snaren vanaf de zijkant. Bij een vleugel liggen de snaren horizontaal, en raken de hamers de snaren aan de onderkant. Dit leidt tot een betere geluidsprojectie en nauwkeurigere toetscontrole, waardoor de vleugel vaak wordt ingezet bij concerten. De staande piano wordt vaker in huis gebruikt vanwege zijn kleinere formaat en lagere kosten. \nDe moderne piano werd in de loop van de 18e eeuw ontwikkeld uit de fortepiano, het instrument waarop bijvoorbeeld Mozart al zijn pianomuziek heeft gecomponeerd. De piano wordt veel gebruikt in klassieke en moderne muziek voor zowel solo- als ensemble-uitvoeringen, bij begeleiding, compositie en repetities. Ondanks dat het een zwaar en duur instrument is, is de piano door zijn veelzijdigheid wijdverspreide beschikbaarheid in zalen, scholen en repetitieruimtes een bekend instrument in de westerse wereld.\nNaam.\nPianoforte betekent in het Italiaans letterlijk \"zacht (en) sterk\". Doordat de kracht waarmee een hamer van het speelmechaniek de snaren bespeelt, afhangt van de wijze van bespelen van een toets, kan elke toon afzonderlijk zowel luid als zacht (en de nuances daartussen) gespeeld worden. Dit ontbrak bij de voorlopers van de piano, waaronder bijvoorbeeld het klavecimbel. Later werd de naam verder ingekort tot piano; tegenwoordig heeft pianoforte de betekenis gekregen van een authentiek instrument van de barok- en klassieke periode. Soms ziet men ook wel de term fortepiano, wanneer men de voorloper van de moderne piano bedoelt. &lt;br&gt;\nIn het Italiaans is de gewone term nog steeds \"pianoforte\", de vleugelpiano heet \"pianoforte a coda\", letterlijk piano met staart. Het Russisch spreekt omgekeerd van \"fortepiano\" als algemene naam voor de moderne piano \"(pjanino)\" of vleugel \"(royal)\".\nBuffetpiano en vleugel.\nEr bestaan twee vormen: \nSoms wordt gezegd dat alleen het eerstgenoemde instrument piano mag worden genoemd. In het algemeen heten echter beide instrumenten piano. Ook als er op een vleugel wordt gespeeld, is er sprake van een pianoconcert en een pianist.\nMechanisch verschillen vleugel en buffetpiano hierin, dat de hamers bij een vleugel van onderaf tegen de snaren slaan en in een piano van opzij.\nGeschiedenis.\nDe piano is tussen 1698 en 1709 door Bartolomeo Cristofori in Florence uitgevonden, en heette toen \"Gravicembalo col piano\u2019e forte\", pianoforte, fortepiano, of hammerklavier. Silbermann was een van de eerste Duitse pianobouwers, en Johann Sebastian Bach heeft ook al kennis gehad van diens instrumenten. De vernieuwing van klavecimbel naar pianoforte was enorm, er was een nieuw type instrument ontwikkeld, dat een totaal andere klank had. Aanvankelijk waren de hamertjes met hard leer omspannen, later werd dat vervangen door het zachtere samengeperste vilten hamertje, wat grote invloed op de klank had, en een rondere meer zangerige toon opleverde. Het mechaniek werkte aanvankelijk als volgt: Drukte men een toets in, dan sloeg een hamertje tegen een snaar. Dat was een vernieuwing, want tot die tijd kende men alleen de door een toets getokkelde snaar. Bij het stoss-mechaniek (het latere Engelse mechaniek) zit de hamer op een aparte hamerlijst, bij het prell-mechaniek (werd later het Duitse of Weense mechaniek) is de hamer onmiddellijk op het achtereinde van de toets bevestigd. Dit mechaniek speelde veel lichter dan het stoss-mechaniek.\nBroadwood kreeg het patent op de uitvinding van het pedaal in 1783. Sindsdien heeft elke piano twee of drie pedalen. Het \"linkerpedaal\" dient om de toon zachter te laten klinken, het \"rechterpedaal\" om de dempers te lichten zodat de tonen doorklinken als de toets wordt losgelaten. Heeft een piano drie pedalen, dan kan het \"middelste\" pedaal een studiepedaal zijn, wat zorgt voor een nogal muffe klank, waarbij de buren niet gehinderd worden. Het dempende effect van het studiepedaal, (de moderator) heeft op de piano\u2019s na 1840 voor de bassnaren minder effect door de grotere massa waardoor de bastonen meer doorklinken. \n Heeft een vleugel een middelste pedaal, dan dient dat om de dempers te lichten van de toetsen die op dat moment ingedrukt zijn, maar niet de andere dempers.\nIn 1822 vond \u00c9rard het repetitiemechaniek uit (mechanisme \u00e0 double \u00e9chappement), waarbij de hamer na de aanslag niet in de rusttoestand terugvalt, doch halverwege wordt opgevangen door een met leer bespannen vanger.\nHet voordeel was dat er nu sneller achtereen op dezelfde toets kon worden gespeeld. Het gietijzeren raam en het kruissnarige systeem werden voor het eerst in Amerika toegepast. Hierdoor konden er ook grotere spanningen op de snaren komen dan bij de houten frames van voor die tijd, wat resulteerde in krachtiger fortes en betere stembaarheid.\nIn de 18e en 19e eeuw werd de piano een steeds geliefder object en nam het instrument een grote vlucht onder de gegoede burgerij. Op een piano kon men arrangementen van symfonie\u00ebn spelen, of salonesque stukken, en het was een bron van burgerlijk vertier. Pianoles werd voor velen een deel van de muzikale opvoeding. Dit is ook de periode waarin een zeer aanmerkelijk deel van de pianoliteratuur werd geschreven. In de 20e eeuw is de piano een volwaardig instrument geworden, hoewel de concurrentie van geluidsdragers veel van de oorspronkelijke functie overnam. Desondanks bleef de pianomuziek een populair genre, tot op de dag van vandaag.\nModern mechaniek.\nDe klank van een piano ontstaat wanneer een pianist toetsen indrukt, die via een mechanisme de hamers tegen de snaren slaan.\nDeze hamers bestaan uit een houten steel met daaraan een houten kern die bekleed is met twee lagen vilt, namelijk een laag ondervilt en een laag hamerkopvilt. De lagen vilt worden met lijm aan de houten kern bevestigd en met grote kracht vastgeperst. De hardheid van het vilt bepaalt de hardheid van de klank. Het aanpassen van de hardheid van het vilt, maar ook de spanning in het vilt noemt men intoneren. Door schuren van de viltlaag wordt de klank scherper, door voorzichtig in het vilt te prikken met een intoneernaald (de hardheid en spanning nemen daardoor af) wordt de klank wolliger.\nIn rust drukken zachte vilten dempers tegen de snaren, om het doorklinken te voorkomen. Door het neerdrukken van een toets wordt deze demper van de betreffende snaar af getild, en slaat een met hard vilt beklede hamerkop tegen de snaren. Het trillen van de snaren wordt met een kam (voor het midden- en hogetonengebied) en een baskam (voor het lagetonengebied) overgebracht naar de zangbodem waardoor deze gaat zingen (resonantie). Als de toets wordt losgelaten, wordt de demper onmiddellijk weer tegen de snaar gedrukt waardoor de toon verstomt. Om het volume van de klank te vergroten, zijn de snaren in het midden- en hogetonengebied dubbel of zelfs in drievoud uitgevoerd. De hoogste tonen worden doorgaans niet gedempt, omdat de hoogste tonen veel korter doorklinken.\nDe piano heeft twee of drie pedalen:\nAls er een derde (middelste) pedaal aanwezig is, kan deze verschillende functies hebben:\nDe meeste piano's hebben sinds ongeveer 1885 88 toetsen, met een ambitus van A0 tot C8, (van \"A tot c\"). Dat is een bereik van zeven octaven plus een kleine terts. Het aantal snaren kan per piano verschillen. Dit is afhankelijk van de mensuur die gebruikt is door de fabrikant. De snaren van een piano zijn gespannen in een gietijzeren frame wat pantserraam genoemd wordt. De trekkracht van de snaren op het pantserraam is voor alle snaren samen ongeveer 18.000\u00a0kg.\nAlle moderne kamerpiano's zijn kruissnarig uitgevoerd om de lengte-dikte-spanningsverhouding te kunnen optimaliseren binnen de beperkingen van de gegeven hoogte van de piano (mensuur).\nEen vleugelpiano is in feite een piano waarbij de snaren niet staand, maar liggend zijn opgesteld. Ze zijn meestal langer uitgevoerd en klinken \u2013 vooral de laagste snaren \u2013 helderder, door een gunstiger lengte-dikte-spanningsverhouding. De \"vleugel\" ontleent zijn naam aan de vleugelvorm. De maten vari\u00ebren van kleine salonvleugel (1,35 meter lang) tot grote concertvleugels (meer dan drie meter lang).\nStemmen en onderhoud.\nStemmen.\nRegelmatig stemmen is een aandachtspunt. Voor piano's die in huiskamers staan is de vuistregel dat men globaal twee keer per jaar (na de zomer en de winter) een stembeurt laat uitvoeren. Fluctuaties in temperatuur en luchtvochtigheid alsmede het (veelvuldig) bespelen zorgen voor ontstemming van het instrument. Hoe meer (en luider \u2013 immers er wordt meer kracht op de snaren uitgeoefend) er gespeeld wordt op een piano, hoe sneller het instrument ontstemt. Het instrument wordt gestemd door de tonen weer op de juiste onderling corresponderende hoogten te brengen. Het stemmen van een piano is een vaardigheid die de bespeler \u2013 de pianist \u2013 doorgaans niet zelf bezit. Speciaal opgeleide pianostemmers kunnen de piano komen stemmen (en ook overige kleine reparaties die door slijtage ontstaan uitvoeren).\nHet stemmen gebeurt door het verdraaien van de stempennen, waaraan de snaren vastzitten. De stempennen zijn metalen stiften waaraan de snaren aan een zijde zijn bevestigd. Deze stiften zijn verankerd in een houten stemblok. Door het verdraaien van de stempennen verandert de spanning en daarmee de toonhoogte van de snaar.\nDe verdeling van de twaalf tonen binnen een octaaf heeft Pythagoras al hoofdbrekens gekost omdat de reinklinkende frequentieverhoudingen van octaven (1:2), kwint (2:3) en kwart (3:4) wiskundig niet verenigbaar zijn met de grote en de kleine terts (4:5 respectievelijk 5:6). Deze onvolmaaktheid leidde in eerste instantie tot veel verschillende stemmingen. Een voorbeeld hiervan is Werckmeister III.\nIn de tegenwoordig gebruikte gelijkzwevende stemming wordt deze onvolmaaktheid gelijkmatig verdeeld. Daardoor kan in elke toonsoort gespeeld worden omdat de tonen onderling \"ongeveer\" zuiver klinken. De onderlinge toonafstanden worden zodanig verdeeld, dat de frequenties van alle tonen zich onderling verhouden als de twaalfdemachtswortel uit 2, dat is (afgerond) 1,059463094. De onvolmaaktheid varieert per instrument, dit komt door de aan snaarinstrumenten inherente complicerende factor genaamd inharmoniciteit.\nOnderhoud.\nAls een vleugel of piano veelvuldig bespeeld wordt, dient het mechaniek ook af en toe (doorgaans eens in de paar jaar) gereguleerd (gestemd) te worden. Bij dit reguleren worden de mechanische afwijkingen door een pianotechnicus weer in de juiste stand teruggebracht, zodat het klavier weer regelmatig bespeelbaar is. Bij een grote onderhoudsbeurt wordt doorgaans ook de rest van het instrument even nagelopen: pedaalwerking wordt gecontroleerd en waar nodig bijgesteld, de hamerkoppen worden ge\u00efnspecteerd en waar nodig ge\u00efntoneerd, snaren worden ge\u00efnspecteerd op roestvorming, de stempennen worden gecontroleerd op voldoende grip in het stemblok, de spanning van de zangbodem wordt gecontroleerd en er wordt gekeken naar materiaalzwakheden zoals scheurtjes in de zangbodem, slijtage van onderdelen in de piano (vilt en asjes en dergelijke).\nKwaliteit.\nDe kwaliteit van een piano wordt bepaald door een aantal factoren:\nHet behoud van de kwaliteit hangt af van:\nLuth\u00e9al.\nDe Luth\u00e9al is een geprepareerde piano waarvan de klankkleur veranderd kan worden. Qua geluid zit het tussen een harp, een klavecimbel en een pianoforte in.\nElektronische varianten.\nVan de piano bestaan ook elektromechanische en elektronische varianten. De Rhodes, Wurlitzer en Clavinet zijn elektromechanisch. De Rhodes en de Wurlitzer zijn echter geen snaarinstrumenten, maar idiofonen en de Clavinet is een elektrisch clavichord. Met de komst van digitale signaalverwerking en micro-elektronica zijn ook volledig elektronische op samples gebaseerde uitvoeringen op de markt gekomen, zoals digitale piano's.\nIn rock- of techno-muziek wordt vaker een elektrische piano of keyboard gebruikt. Een variant hierop werd een synthesizer."}
{"id": "6624", "revid": "3815", "url": "https://nl.wikipedia.org/wiki?curid=6624", "title": "Pauk", "text": "Een pauk is een keteltrom met een gedefinieerde toonhoogte.\nOp een koperen of kunststof ketel (doorsnede meestal 50 tot 80 cm) is een vel gespannen. Vroeger gebruikte men huid van kalf of geit, sinds de jaren zestig van de twintigste eeuw worden uit kostenoverwegingen veelal kunststof vellen gebruikt. Door met een mallet op het vel te slaan klinkt een bepaalde toon, door de slagen snel achtereen te spelen klinkt een roffel. De toonhoogte is afhankelijk van de spanning van het vel.\nDe grootte van de eronder liggende resonantieruimte, de diameter en de dikte van het vel bepalen in welk toonbereik de pauk gebruikt kan worden. \nDe pauk is van oorsprong een militaire trom en wordt tegenwoordig in uiteenlopende ensembles gebruikt. In het symfonieorkest is de pauk de meeste gebruikte trommel, meestal in een opstelling van twee tot vier pauken van opeenvolgende diameters. Doorgaans staat de grootste en dus laagst klinkende pauk aan de linkerkant (zoals gezien door de speler); in Oostenrijk, Nederland en Duitsland is de opstelling traditioneel echter gespiegeld.\nHistorie en constructie.\nEr bestaan ontzaglijk veel trommels, vooral als men de zeer uiteenlopende trommels en gongs van primitieve volkeren meerekent. Wereldwijd zijn verschillende historische keteltrommen bekend, waaronder de Naker. De oudste in de westerse muziek gebruikte pauken worden \"barokpauken\" of handschroefpauken genoemd, waarbij de velspanning geregeld wordt door rondom een aantal stemschroeven te draaien. Een doorontwikkeling hiervan is de \"kettingpauk\", waarbij de stemschroeven onderling met een ketting of snaar werden verbonden. Bij de \"machinepauk\" wordt de velspanning centraal geregeld met een hendel, die met een mechaniek bestaande uit een hefboom en trekstangen de spanning in het vel regelt. Een \"draaipauk\" wordt gestemd door de gehele ketel te draaien, terwijl het voetstuk op zijn plaats blijft staan. Een bekend voorbeeld hiervan zijn de Orff-pauken, die wel op scholen bij de muziekles gebruikt worden. De meeste moderne \"orkestpauken\" worden gestemd met een pedaal, zodat de paukenist snel de toonhoogte kan wijzigen en daarbij zijn handen vrijhoudt om te spelen. Voor het gemak van de \"paukenist\" (of paukslager) wordt een \"toonwijzer\" toegevoegd om een visuele indicatie te geven van de velspanning. De toonwijzer geeft daarbij grofweg aan op welke toon de pauk ingesteld staat, de paukenist kan de stemming verfijnen door zacht op het vel te tikken en daarbij de klank van dichtbij te beluisteren. Sommige orkesten, speciaal het Koninklijk Concertgebouworkest en de Wiener Philharmoniker, gebruiken \"Weense pauken\". Deze variant, ontwikkeld door de Weense paukenist Hans Schnellar (1865-1945), kenmerkt zich door een mechaniek waarbij de ketel van onderaf tegen het vel wordt gedrukt.\nDe klankkleur is sterk afhankelijk van het gebruikte materiaal van de kop van de stok (een kern van kurk of hout, soms bekleed met leer of vilt) en van de plaats waar het vel geraakt wordt, en - in veel mindere mate - de constructie van de pauk. De klank van een natuurlijk vel wordt veelal als 'warmer' ervaren dan van kunststofvel, en geniet daarmee de voorkeur van toporkesten, ondanks de gevoeligheid voor schommelingen in luchtvochtigheid. Alle paukenketels zijn aan de onderzijde voorzien van een kleine opening, om inwendige demping te verminderen en om luchtdruk en -vochtigheid te vereffenen met de buitenlucht. In sommige vroege barokpauken is het gat tevens verbonden met een klankbeker die rechtop in de ketel staat.\nBereden orkesten kunnen zijn uitgerust met een zogenaamd \"paukenpaard\". Op dit paard is aan weerszijden een pauk \nbevestigd die door de ruiter worden bespeeld.\nSinds het einde van de twintigste eeuw is er een hernieuwde belangstelling voor de oudere instrumenten in bijvoorbeeld barokorkesten. Er wordt gespeeld op historische pauken of replica's daarvan, en er worden naar historisch voorbeeld gedraaide houten stokken gebruikt.\nStemmen.\nDe eigenfrequenties van een vel gedragen zich veel minder eenvoudig dan bijvoorbeeld die van een vioolsnaar. Een vel op een pauk zal gaan trillen met verhoudingsgetallen:\nDe trommel vertoont bij deze verhouding een van de Chladni-patronen. De eerste eigenfrequentie is die van het vel als dat precies in het midden aangeslagen zou worden. Dit ervaren we echter \"niet\" als de grondtoon.\nDe veel luidere maar niet noodzakelijk harmonische boventonen bepalen wat we ervaren als de grondtoon. Waar die een verhouding van ongeveer 2:3:4 te zien geven ervaart ons oor de (afwezige) akoestische verschiltoon 1.\nTrivia.\nDe pauk is mogelijk voor een breder publiek bekend geworden door Franz Joseph Haydns compositie: symfonie nr. 94 ook wel genoemd \"De symfonie met de paukenslag\". Het verhaal gaat dat hij dit speciaal gecomponeerd had om zijn gehoor wakker te schudden als het tijdens een uitvoering dreigde in te dutten."}
{"id": "6625", "revid": "68009649", "url": "https://nl.wikipedia.org/wiki?curid=6625", "title": "Karl Popper", "text": "Karl Raimund Popper (Wenen, 28 juli 1902 \u2013 Londen, 17 september 1994) was een Oostenrijks-Britse filosoof die algemeen wordt beschouwd als een van de grootste wetenschapsfilosofen van de 20e eeuw.\nDaarnaast was hij een belangrijk sociaal en politiek filosoof, een onversaagd verdediger van de liberale democratie en de principes van sociale kritiek waar deze op is gebaseerd, en een onwrikbaar tegenstander van autoritarisme. Hij is het bekendst geworden door zijn weerlegging van het klassieke model van wetenschap als een proces van observatie en inductie, zijn pleidooi voor falsifieerbaarheid als criterium om wetenschap van non-wetenschap te scheiden en zijn verdediging van de 'open samenleving'.\nLevensloop.\nPopper werd geboren in een joods gezin en studeerde aan de universiteit van Wenen. Hij promoveerde in 1928 bij Karl B\u00fchler in de filosofie, en gaf les op een middelbare school van 1930 tot 1936. In 1937 emigreerde hij naar Nieuw-Zeeland uit zorg om het opkomende nazisme. Daar werd hij lector in de filosofie aan Canterbury University College in Christchurch. In 1946 verhuisde hij naar Engeland om lector te worden in de logica en de wetenschappelijke methode aan de London School of Economics, waar hij in 1949 een leerstoel kreeg. Hij werd verheven tot 'Sir' in 1965 en verkozen tot 'Fellow' van de Royal Society in 1976. Hij trok zich uit het academische leven terug in 1969, hoewel hij intellectueel en als prominent lid van CSICOP actief bleef tot aan zijn dood in 1994.\nWetenschappelijk werken.\nKritisch rationalisme.\nPopper bedacht zelf de term 'kritisch rationalisme' om zijn filosofie te omschrijven. Deze benaming is van belang omdat het zijn verwerping van het\nklassiek empirisme en van het observatie-inductiemodel dat zich daaruit had ontwikkeld aangeeft. Popper was een verklaard tegenstander van dit laatste model en meende in plaats daarvan dat wetenschappelijke theorie\u00ebn universeel van aard zijn en alleen indirect kunnen worden getest door hun implicaties te toetsen door middel van een cruciale test.\nHet toetsen van een theorie volgens de methode van Popper doorloopt drie stappen:\nHij meende ook dat wetenschappelijke theorie\u00ebn, en in het algemeen alle menselijke kennis, onvermijdelijk uitsluitend hypothetisch zijn en worden gegenereerd door de creatieve verbeelding om problemen op te lossen die in een bepaalde historisch-culturele context zijn gerezen. Geen enkel aantal positieve waarnemingen om een theorie te testen, kan deze logisch gezien bewijzen; slechts een enkel tegenvoorbeeld waarvoor de theorie niet opgaat, is logisch beslissend: het toont aan dat de theorie waarvan de implicatie wordt getoetst niet juist is. Poppers weergave van deze logische asymmetrie tussen verificatie en falsificatie is een van de kernpunten van de wetenschapsfilosofie. Het bewoog hem ertoe om falsificeerbaarheid te kiezen als criterium voor het onderscheiden van wetenschap en non-wetenschap: een theorie kan uitsluitend wetenschappelijk zijn als ze ook falsificeerbaar is. Dit bewoog hem ertoe om zowel de aanspraak van het marxisme als die van de psychoanalyse op een wetenschappelijke status af te wijzen, omdat de theorie\u00ebn waar deze beide stromingen op gebaseerd zijn niet falsificeerbaar zijn.\nDe armoede van het historicisme.\nIn zijn werk \"The Poverty of Historicism\" (De armoede van het historicisme) ontwikkelde Popper een krachtige kritiek op het historicisme. Historicisme is de theorie dat de geschiedenis zich onwrikbaar en onvermijdelijk ontwikkelt naar een bepaalde eindsituatie en wel volgens vaste wetten, die kunnen worden ontdekt. Popper beschouwde deze opvatting als de belangrijkste theoretische onderbouwing van de meeste vormen van autoritarisme en totalitarisme. Hij viel deze dus aan, erop wijzend dat deze zijn gebaseerd op onjuiste aannames over de aard van natuurwetten en voorspellingen. Omdat de toename van de menselijke kennis een oorzakelijke factor in de ontwikkeling van de menselijke geschiedenis is, en omdat \"geen enkele maatschappij wetenschappelijk de toekomstige toestand van zijn kennis kan voorspellen\", is het daarom dus volgens Popper niet mogelijk om een voorspellende wetenschap van de menselijke geschiedenis op te stellen. Voor Popper zijn metafysisch en historisch indeterminisme onlosmakelijk met elkaar verbonden.\nDe open samenleving en haar vijanden.\nIn \"The Open Society and Its Enemies\" (De open samenleving en haar vijanden) hield Popper een vurig betoog ter verdediging van de open samenleving, de liberale democratie.\nKarl Popper schreef \"The Open Society and Its Enemies\" onder invloed van de gebeurtenissen in de beginjaren van de Tweede Wereldoorlog, toen het er een tijd lang naar uitzag dat nazi-Duitsland de oorlog zou winnen. Popper schreef een deel van \"The Open Society\" in Nieuw-Zeeland, ver weg van het Wenen waar hij was opgegroeid. In \"The Open Society\" zocht hij naar het waarom van de sympathie van veel intellectuelen voor allerhande totalitaire vormen van politiek, en naar de historische wortels van hun twijfel aan de haalbaarheid van een duurzame democratie. Deel I van zijn boek gaat voornamelijk over de filosofie van Plato, deel II over de filosofie van Hegel en Marx.\nObjectieve kennis.\nSinds de jaren zestig publiceerde Popper verdere idee\u00ebn over menselijke kennis in het algemeen, en van wetenschappelijke kennis in het bijzonder. In zijn boek \"Objective Knowledge\" (1972) presenteert Popper zijn uitgangspunt van de drie 'werelden': de wereld van fysische objecten; de mentale wereld van bewustzijnstoestanden; en de wereld van idee\u00ebn in objectieve zin. Elk van die werelden bevat allerlei objecten of zijnden. Deze werelden bestaan alle drie even echt, vooral omdat ze effect op elkaar kunnen hebben. De eerste wereld en de derde wereld be\u00efnvloeden elkaar via de tweede wereld. De werelden zijn altijd van elkaar te scheiden, en moeten dus ook niet door elkaar gehaald worden:\nDeze 'derde wereld' is door de mens geschapen, maar bestaat intussen 'onafhankelijk' van de mens. Tot deze derde wereld behoort bijvoorbeeld de taal en de wiskunde, maar daarnaast ook wetenschappelijke theorie\u00ebn. De relativiteitstheorie van Einstein is een voorbeeld van zo'n theorie: het is mogelijk min of meer objectief te omschrijven wat deze theorie inhoudt, en de inhoud van deze theorie staat los van de bewustzijnstoestanden van de persoon Einstein. Popper spreekt in dit verband van de 'objectieve geest', als tegengesteld aan de 'subjectieve geest': de 'subjectieve geest' is die van de persoonlijke bewustzijnstoestanden van het individu (de tweede wereld), de 'objectieve geest' omvat kennis die onafhankelijk van het individu bestaat.\nPolitiek.\nPopper's kerninzicht was dat we alleen van onze fouten kunnen leren. Het principe van 'trial and error', vergelijkbaar met natuurlijke selectie in biologische evolutie. Kennis groeit door het elimineren van fouten door middel van systematische rationele kritiek. Een mechanisme van fouteneliminatie is dus van groot belang. Popper paste dit inzicht ook toe op de politiek. De klassieke vraag van bijvoorbeeld Plato is de soevereiniteitsvraag: 'wie moet er besturen'. Maar dit is de verkeerde vraag. De mogelijke antwoorden (wijze mannen, een sterke man, de 'wil van het volk') zijn nooit bevredigend. In plaats daarvan moet de vraag zijn: 'hoe kunnen we de politieke instituties zodanig organiseren dat slechte bestuurders niet te veel schade aanrichten'. Dit vraagt om een systeem van institutionele controle van de bestuurders; een systeem van 'checks and balances', en een klimaat van vrije meningsuiting waarin idee\u00ebn onbelemmerd bekritiseerd kunnen worden. Verkeerd beleid kan dan bijtijds gecorrigeerd worden, eventueel door de bestuurders te vervangen door nieuwe bestuurders.\nPopper is daarom een voorstander van stuksgewijze, kleinschalige sociale constructie in plaats van grootscheepse plannen. Vanwege de complexiteit van de werkelijkheid hebben plannen namelijk altijd niet-voorziene ongewenste effecten. Van kleine, concrete beleidsvoorstellen zijn deze sneller vast te stellen en bijtijds te corrigeren dan van grote, meerjarige plannen.\nOok pleit Popper voor een tweepartijenstelsel in plaats van een meerpartijenstelsel. In het laatste hebben partijen zelden een meerderheid en zijn ze gedwongen coalities te sluiten en water bij de wijn te doen, zodat het niet duidelijk is wie verantwoordelijk is voor het gevoerde beleid. Ook leiden coalities tot buitenproportionele invloed van splinterpartijtjes en tot extreme partijdiscipline die volksvertegenwoordigers hun individuele verantwoordelijkheid ontneemt en hen tot stemvee maakt. In een tweepartijenstelsel kan de partij die de verkiezingen wint zijn beleidsvoorstellen \u00e9\u00e9n op \u00e9\u00e9n uitvoeren en zijn de kiezers beter in staat een oordeel te vellen op de dag van de verkiezingen. Waaruit de verliezende partij dan weer duidelijke conclusies kan trekken voor correctie van het partijprogramma.\nTaal.\nTaal was voor Popper zeer belangrijk, als bij de mens ge\u00ebvolueerd beschrijvend en argumentatief gereedschap voor het bevolken van de derde wereld met abstracte begrippen. Taal, verbaal en vooral schriftelijk, leidde op zijn beurt tot het regulatieve idee van objectieve waarheid, in de zin van een beschrijving die overeenkomt met de feiten. Argumenten bekritiseren beschrijvingen vanuit het oogpunt van waarheid.\nTegelijkertijd bekritiseerde Popper de tak van filosofie die zich bezig hield met de analyse van taal en de echte betekenis van woorden. Dat laatste noemde hij essentialisme, en vergeleek het met de scholastiek in de middeleeuwen. Taal was voor Popper zuiver een middel om te communiceren over idee\u00ebn. Woorden hebben geen 'essentie' maar zijn simpelweg symbolen die staan voor iets in de werkelijkheid. Het maakt voor een discussie niet uit welke woorden men gebruikt, of dat men symbolen gebruikt als P en Q, of X en Y. Woorden hoeven slechts gedefinieerd te worden in zoverre dat men weet dat men over hetzelfde praat.\nDeterminisme en vrije wil.\nPopper nam stelling tegen het fysisch determinisme, dat beweert dat de werkelijkheid een fysisch gesloten systeem is, vergelijkbaar met een klok. Alle elementen ervan interacteren met elkaar volgens de natuurwetten en met niets daarbuiten. Dit idee is terug te voeren op de Newtoniaanse mechanica, en een bekend voorbeeld is het gedachtenexperiment van Laplace en zijn demon, die in principe de hele toekomst en het verleden kan uitrekenen als hij alle informatie bezit over de configuratie van het universum op een willekeurig moment. Dit leidt tot wat Popper noemt de 'deterministische nachtmerrie'; dat mensen automaten zouden zijn. Menselijke creativiteit en vrije wil zouden dan slechts illusies zijn. Een beroep op de kwantumfysica biedt ook geen uitkomst, want die leidt tot toeval in plaats van vrijheid. Het zou misschien een verklaring kunnen geven voor snelle intu\u00eftieve beslissingen, maar niet voor weloverwogen beslissingen. Het biedt geen verklaring voor het niet te ontkennen fenomeen dat de abstracte concepten van wat Popper wereld 3 noemt mensen be\u00efnvloeden, en dat de menselijke geest (wereld 2) de fysische werkelijkheid (wereld 1) be\u00efnvloedt. Dat laatste is het bekende lichaam-geest probleem. Popper noemt zichzelf in deze kwestie een pluralistisch interactionist. Hij oppert dat de wereld een open systeem is, waarin interactie mogelijk is tussen wereld 3 en wereld 2, en tussen wereld 2 en wereld 1. Hij geeft daarbij aan dat hij niet weet hoe die interactie werkt (en wat bewustzijn is), en dat hij vermoedt dat dit probleem onoplosbaar is. Net zoals we bijvoorbeeld niet weten hoe elektrische ladingen elkaar afstoten en aantrekken. We weten alleen d\u00e1t ze het doen. We hebben geen algemene theorie van causaliteit.\nKritiek op Poppers werk.\nPopper heeft ook een aanzienlijk aantal critici. Aan de ene kant zijn daar degenen die de claims van het historicisme of het holisme als intellectueel respectabele theorie\u00ebn erkend willen zien, of de wetenschappelijkheid en de legitimiteit van het marxisme of de psychoanalyse willen verdedigen. Aan de andere kant zijn er ook die de principes of details van zijn wetenschapsfilosofie aanvallen, zoals Thomas Kuhn. Echter weinigen ontkennen zijn grote invloed en belang als 'een van de meest vooraanstaande critici van het autoritarisme van de twintigste eeuw, en ook wellicht als de belangrijkste wetenschapsfilosoof in een eeuw met een nog niet eerder vertoonde vooruitgang van de wetenschap'.\nBegin 21e eeuw ontdekte Michel Ter Hark dat Popper een gedeelte van zijn idee\u00ebn niet van zichzelf had, maar van zijn leermeester, de Duitse jood Otto Selz. Deze laatste heeft ze echter nooit gepubliceerd, deels doordat hij in 1933 van de nazi's zijn werk moest staken, en door een verbod op verwijzingen naar Selz' werk in die tijd. Ter Hark schreef hierover het boek \"Popper, Otto Selz and the Rise of Evolutionary Epistemology\", en een artikel verscheen in het \"NRC Handelsblad\"."}
{"id": "6626", "revid": "68340878", "url": "https://nl.wikipedia.org/wiki?curid=6626", "title": "Orkest", "text": "Een orkest is een groep musici en muziekinstrumenten van allerlei soort.\nHet woord orkest komt van het Griekse theater. Het toneel was halfrond en werd \"orchestra\" genoemd. Voor het toneel zaten degenen die een instrument bespeelden, die \"orchestra\" genoemd werden.\nVerschillende soorten orkesten kunnen worden ingedeeld naar:\nKlassieke orkesten naar grootte.\nOnderstaande tabel geeft een indicatie van de samenstelling van klassieke orkesten naar grootte. De aantallen zijn niet absoluut, maar geven een indicatie. Soms wordt voor een werk het orkest nog aangevuld met andere instrumenten, of ontbreken bepaalde instrumenten."}
{"id": "6628", "revid": "1153717", "url": "https://nl.wikipedia.org/wiki?curid=6628", "title": "Tamboerijn", "text": "Een tamboerijn (in het Oudnederlands ook wel \"beltrom\", zoals in kerstliederen) is een lijsttrommel, die bestaat uit een hoepel waarin schelringen bevestigd zijn en die is bespannen met een trommelvel. Zonder schelringen is het geen tamboerijn maar een handtrom. Zijn de schelringen er wel, maar is er geen vel aangespannen, dan is het een beatring, ofwel een schellenkrans.\nHet instrument wordt met de hand aangeslagen of bewogen.\nDe tamboerijn wordt in veel muziekstijlen gebruikt, zoals in volksmuziek (bijvoorbeeld in Portugal, Spanje, Itali\u00eb, Griekenland en Turkije), pop, rock, country en gospel, en Zuid-Amerikaanse (samba) en Perzische muziek.\nIn de klassieke muziek wordt de tamboerijn, met name vanaf het begin van de twintigste eeuw, regelmatig voorgeschreven. Een van de vroegste gebruikers was Joseph Haydn die het voorschreef in de koorpassage \"Es lebe der Wein...\" over het wijnfeest in het oratorium \"Die Jahreszeiten\". Felix Mendelssohn Bartholdy schreef ze voor in de puur instrumentale fandango in de tweede akte van zijn opera \"Die Hochzeit des Camacho\" (Op. 10; 1825). Richard Strauss schreef de tamboerijn voor in het slotdeel van de \"Symphonia domestica\" (Op. 53)."}
{"id": "6629", "revid": "344418", "url": "https://nl.wikipedia.org/wiki?curid=6629", "title": "Beekbergen", "text": "Beekbergen (Nedersaksisch: \"Bekbargen\" of \"Beekbargen\") is een dorp en voormalige gemeente in de Gelderse gemeente Apeldoorn. Het dorp, dat op de rand van de Veluwe en net ten zuiden van de plaats Apeldoorn ligt, wordt buiten de bebouwde kom gedomineerd door bossen in het zuidwesten en landbouwgrond in het noordoosten. Buiten de bebouwde kom bevindt zich naast de buurtschap Engeland een aantal bungalowparken, campings en hotels en daarnaast ook verscheidene verzorgings-/verpleegtehuizen, o.a. \"de Vier Dorpen\" en \"Het Zonnehuis\" (Zorggroep Apeldoorn) en een daklozenopvang, genaamd Het Hoogeland. Op telde Beekbergen inwoners. Van dat aantal woonde drie vijfde in de kern van het dorp.\nCentraal door de kern van Beekbergen loopt de Dorpstraat, waarlangs zich het merendeel van de winkels en horecagelegenheden bevindt. Ook bevindt zich daar het multifunctioneel centrum \"De Hoge Weye\", waarin onder andere de enige basisschool van het dorp, de uit 1818 stammende OBS Beekbergen, is gevestigd. In de buurt van de Dorpstraat bevindt zich eveneens de uit de 15e eeuw stammende Hervormde kerk. Ook is er in Beekbergen een kerkgebouw van de Gereformeerde Gemeenten, de Eben-Ha\u00ebzerkerk, die gebouwd werd in 2021 en 600 zitplaatsen heeft. Dit gebouw is de opvolger van de in 1960 op dezelfde plek gebouwde en in 2020 gesloopte oude Eben-Ha\u00ebzerkerk.\nBeekbergen is ontstaan in de 11e eeuw na de bouw van een voorganger van de huidige Hervormde kerk. In 1860 begon een bevolkingsgroei die zich voornamelijk in de 20e eeuw voordeed. Die bevolkingsgroei heeft het dorp zijn huidige omvang gegeven.\nGeschiedenis.\nVroegste bewoning.\nIn het neolithicum kreeg de Veluwe rond 5.000 v. Chr. zijn eerste permanente bewoners. Die bewoners leefden van de landbouw en brandden oerbossen af om daar akkers te beginnen. Doordat er geen mest werd gebruikt raakten de akkers snel uitgeput en wanneer dat gebeurde trokken de bewoners verder om elders hetzelfde te doen. De uitgeputte en verlaten akkers werden vervolgens heidevelden. Men ging in het gebied zo te werk tot 450 n. Chr. Overblijfselen van die bewoning die in Beekbergen zijn gevonden, zijn twee grafheuvels uit het neolithicum of uit de bronstijd, beide in het bos van Beekbergen, en een urnenveld bij de huidige Achterste Kerkweg uit de periode tussen 1.100 v.Chr. en 12 v.Chr.\nMiddeleeuwen.\nIn 450 n. Chr. in de vroege middeleeuwen begonnen de boeren langzaam anders te werk te gaan; de heiden werden intensiever gebruikt en er ontstonden akkercomplexen. Die akkercomplexen bestonden uit landen die afwisselend dienstdeden als akker en als weidegrond voor het vee. Mede door een extreme droogte die in de 10e en 11e eeuw plaatsvond en de wijze van landbouw ontstonden grote zandverstuivingen. Daarnaast werd het bos ook aangetast door het vee, dat vrij in het bos rondliep. In de latere middeleeuwen ontdekte men dat dat de zandverstuivingen veroorzaakte en liet men de dieren minder door het bos lopen. In de vroege middeleeuwen leefden de bewoners naast van de landbouw en de jacht ook van de ijzerwinning op de Veluwe. In Beekbergen zijn diverse voormalige ijzerwinningskuilen gevonden.\nOok werd in de middeleeuwen de kerk van Beekbergen gebouwd. In de 11e eeuw werd er in opdracht van een kapittel een tufstenen kerk gebouwd in Beekbergen op de locatie waar zich de huidige kerk bevindt. De kerk is mogelijk echter eerder gebouwd; zo zou de missionaris Liudger (742-809) in Beekbergen een houten kerk hebben gebouwd. Daarvoor is echter geen archeologisch bewijs gevonden. Door de bouw van de kerk aan de huidige Dorpstraat ontstond langs die weg een lintnederzetting ten zuiden van een andere op dat moment bestaande lintnederzetting langs de Oude Beek. In de nederzetting ontstond in de middeleeuwen een basisschool die nauw samenwerkte met de kerk van het dorp.\nDe eerst bekende vermelding van het dorp Beekbergen met zijn naam komt uit de hoge middeleeuwen. Zo vond er volgens een geschrift uit 1243 een rechtszitting plaats op de Uchtelerberg in de buurt van Beekbergen (in het geschrift Bekberge genoemd). De precieze Latijnse tekst is: \"in monte, qui dicitur Uchtelerberg, prope Bekberge\". Op die berg in Ugchelen bevond zich het Herenhul, waar tot de 17e eeuw werd rechtgesproken. In dezelfde eeuw werd begonnen met de ontginning van de moerasbossen die zich in het beekdal van de Oude Beek bevonden. De grond werd gebruikt als weiland voor runderen en door de ontginning groeide de totale oppervlakte van de landbouwgrond.\nEnken.\nLater in de middeleeuwen werden de akkers nog intensiever gebruikt door middel van plaggenbemesting. Om de mest op te slaan gingen de schapenkooien tevens dienstdoen als potstal. Door de bemesting konden akkers permanent gebruikt worden en waren landbouwers niet meer gedwongen bossen te kappen. De akkers groeiden uit tot een groot complex, een enk. Beekbergen en zijn omgeving werden lange tijd gedomineerd door die enk. De enk omvatte Beekbergen, het naastgelegen dorp Lieren en de directe omgeving van die dorpen. De enk werd in het zuidwesten begrensd door een hakhouten enkwal om het ontsnappen van vee, het binnendringen van wild en het binnendringen van opstuivend zand te voorkomen.\nLandbouwers beheerden de enken gezamenlijk en zij waren georganiseerd in een marke, de Lierder Mark, waarvan het grondgebied verder liep tot in de huidige gemeente Voorst. Naast op economisch gebied waren de landbouwers ook religieus georganiseerd in een kerspel, die Beekbergen, Lieren, Loenen en Hoenderloo omvatte. De belangrijkste kerk van dat kerspel bevond zich in Beekbergen. Loenen splitste zich echter in 1653 af van het kerspel en ging een eigen kerspel vormen.\nPapierindustrie.\nVanaf het einde van de 16e eeuw begon de papierindustrie zich op de Veluwe te ontwikkelen. Het papier moest toen namelijk zelf worden gemaakt, omdat door de toen heersende oorlogen de aanvoer van papier werd belemmerd. In het huidige Beekbergen verschenen langs de Oude Beek drie watermolens, de Ruitersmolen die rond het jaar 1693 werd gebouwd, de Tullekensmolen uit 1535 en nog een molen met dezelfde naam, die voor 1680 werd gebouwd. Alle drie de molens dienden vanaf hun ingebruikname als papiermolen op de uit 1535 stammende Tullekensmolen na; die molen werd in 1601 omgebouwd tot een papiermolen en diende daarv\u00f3\u00f3r als korenmolen. Door de uitvinding van de stoommachine namen papierfabrieken de werkzaamheden eind 19e eeuw over. Veel watermolens op de Veluwe werden toen omgebouwd tot wasserijen.\nDe Ruitersmolen is in de jaren 80 overgenomen door de stichting Ruitersmolen en, na jaren van verval, weer in oude luister hersteld.\nVerandering van omgeving.\nIn de 19e eeuw werd begonnen met herbebossing om zo de zandverstuivingen die in de vroege middeleeuwen waren ontstaan terug te dringen. De zandverstuivingen waren ontstaan door de manier van landbouwen en hadden in 1850 hun hoogtepunt op de Veluwe bereikt. De herbebossing werd gefinancierd door rijke particulieren, maar later vooral door de Nederlandsche Heidemaatschappij. Ook werd in 1907 en 1908 op een zandverstuiving het landgoed Spelderholt opgericht. In de negentiende eeuw werd tegen die trend in echter ook een belangrijk broekbos, het Beekbergerwoud, ontgonnen, dat tot zijn ontginning in 1871 bekendstond als het enige overgebleven oerbos van Nederland. In 1880 werd kunstmest ge\u00efntroduceerd en daardoor was het niet meer nodig om op de heiden schapen te houden. De kunstmest zorgde tevens voor een definitief einde aan de marken, doordat ook andere gebieden buiten de enk geschikt werden voor landbouw. De grond van de Lierder Mark werd verkocht aan grootgrondbezitters en rijke burgers. Doordat er meer grond beschikbaar kwam werden akkers op de enk omgevormd tot graslanden en bossen.\nOntwikkeling tot dorp.\nIn de 19e eeuw werd eveneens een grote bijdrage geleverd aan de infrastructuur in Beekbergen en zijn omgeving die onder andere zorgde voor de bevolkingsgroei die in de jaren 1860 op gang kwam. Voorbeelden daarvan zijn de aanleg van het Apeldoorns Kanaal in 1868 en de aanleg van een spoorweg in 1887. Daarnaast werden ook veel zandwegen verhard. Door die verbeteringen van de infrastructuur veranderde Beekbergen in de 20e eeuw van een dorp bestaande uit enkele hoofdwegen met daarlangs boerderijen tot een dorp met een dorpskern en voorzieningen. Ook bevond zich toen langs de Oude Beek een tweede nederzetting in het huidige grondgebied van Beekbergen die gescheiden was van de nederzetting langs de Dorpstraat. In de 20e eeuw groeiden de twee nederzettingen aan elkaar.\nOok werd Beekbergen een populaire plaats voor medische instellingen, verzorgingstehuizen en tehuizen voor verslaafden door zijn ligging aan de rand van de Veluwe. De natuurlijke omgeving was namelijk goed voor pati\u00ebnten. Dat gold vooral voor mensen met tuberculose of zenuwziekten. Bovendien was de grond buiten de stad goedkoper. In 1929 werd in Beekbergen het verpleeghuis Het Zonnehuis opgericht en het was daarmee het eerste verpleeghuis van Nederland. Na de Tweede Wereldoorlog deed zich vervolgens een belangrijke verandering van het landbouwgebied voor; in 1954 werd begonnen met een herverkaveling, waarbij percelen werden herverdeeld. Tijdens die herverdeling werd tevens het wegennet licht gewijzigd.\nOok ontwikkelde zich in de 20e eeuw het toerisme in Beekbergen, tevens door de ligging aan de rand van de Veluwe. Eerst waren er in Beekbergen vooral pensions voor rijkere burgers, maar na de Tweede Wereldoorlog kwamen er ook veel vakantieparken, campings en hotels. Vervolgens verdwenen de meeste pensions. Het gebied is vooral populair onder binnenlandse vakantiegangers. De ANWB hielp de toeristensector door het aanleggen van wandel- en fietspaden en het plaatsen van bewegwijzering. Bovendien zorgde de oprichting van de Veluwsche Stoomtrein Maatschappij, die onder andere opereert vanaf station Beekbergen, in 1975 voor een groei van het toerisme. Datzelfde geldt voor de Veluwse Avondmarkt, die ook rond die tijd werd opgericht. Deze braderie, die wekelijks in de zomermaanden wordt georganiseerd, trekt tussen 8.000 en 15.000 mensen.\nIn de tweede helft van de 20e eeuw overkwam Beekbergen zijn grootste bevolkingsgroei, door het planmatig bouwen van rijtjeshuizen en twee-onder-een-kapwoningen.\nGeografie.\nBeekbergen is gelegen aan de rand van de Veluwe en eveneens op de rand van die stuwwal, die op dat punt overgaat in de IJsselvallei. Door zijn ligging op de flank van die stuwwal is het dorp een flankesdorp. De stuwwal is ontstaan tijdens het Saalien. De geologie van het dorp met een variatie van beekdalen en dekzanden heeft het dorp een aantrekkelijke plaats voor bewoning gemaakt. De dekzanden zijn ontstaan tijdens het Weichselien, de vorige ijstijd. Doordat de Noordzee destijds droog lag, bracht de wind het zand van de bodem van de Noordzee naar het huidige vasteland van Nederland. De laatste ijstijd zorgde daarnaast voor erosie van de stuwwal, doordat smeltwater over het land stroomde. Omdat de grond permanent bevroren was, kon het smeltwater niet de grond in. Door het natter wordende klimaat ontstonden op de dekzanden bossen in Beekbergen en zijn omgeving. Door het verdwijnen van veel planten ontstonden er later in het gebied nog podzolgronden. Recenter is het landschap van Beekbergen veranderd door vroegere landbouwmethodes. Voorbeelden van overblijfselen daarvan zijn de wildwallen en de open akkers die werden gebruikt voor landbouw met behulp van heidevelden.\nDoor Beekbergen loopt \u00e9\u00e9n beek, de Oude Beek, die in voorgaande eeuwen werd gebruikt om watermolens in beweging te brengen. Die watermolens werden gebruikt voor het malen van graan en het produceren van papier. De beek loopt door een beekdal.\nDemografie.\nBeekbergen telde op in totaal inwoners en was daarmee, na Apeldoorn zelf en Ugchelen, de derde plaats van de gemeente Apeldoorn. Van dat aantal woonden 2.526 inwoners (51%) in de kern van het dorp. Vergeleken met 2000 is het inwoneraantal gestegen met ruim 140 inwoners. Met name aan het begin van die periode nam het aantal inwoners sterk af en behaalde in 2011 met 4.255 inwoners het dieptepunt van die periode, maar de daaropvolgende jaren is de bevolking licht gestegen.\nSport.\nBeekbergen beschikt over een sportpark vlak ten zuiden van de kern van het dorp en er zijn daarnaast nog enkele sportfaciliteiten gevestigd. De meeste sportfaciliteiten zijn opgericht in de 20e eeuw. In het sportpark De Veldhof bevinden zich een sporthal onder beheer van Accres met de naam De Hiethof, een in 1978 opgerichte tennisvereniging en de in 1930 opgerichte voetbalclub VV Beekbergen, die in het seizoen 2016/17 uitkomt in de vierde klasse. De andere sportfaciliteiten omvatten een ruiterclub genaamd Riant, een fitnesscentrum en een turnzaal van de Koninklijke Nederlandse Gymnastiek Unie, die in het bos gesitueerd is. In dat gebouw bevindt zich tevens het hoofdkantoor van die organisatie.\nTransport.\nDoor Beekbergen lopen twee snelwegen, namelijk de A1, waarvan zich \u00e9\u00e9n afslag binnen het grondgebied van Beekbergen bevindt, en de A50, waarvan zich twee afslagen in het dorp bevinden. Ten noordoosten van Beekbergen vormen die twee snelwegen een knooppunt, dat naar Beekbergen vernoemd is. De A50 vormt de belangrijkste verbinding tussen Apeldoorn en Arnhem, maar in de eeuwen v\u00f3\u00f3r de aanleg van die snelweg, zorgde de Arnhemseweg voor die verbinding. Het traject van de Arnhemseweg binnen Beekbergen (tussen afslag Hoenderloo en de A1 op de grens met de stad Apeldoorn) vormt hedendaags de N788. Naast de N788 loopt ook de N786 door Beekbergen. Die weg begint bij de Arnhemseweg en loopt respectievelijk onder de naam Dorpstraat, Loenenseweg en Beekbergerweg door naar Loenen ten zuidoosten van Beekbergen.\nDoor Beekbergen lopen buslijn 43 en ComfortRRReis 302 tussen Apeldoorn en Arnhem, die ge\u00ebxploiteerd worden door Hermes onder de naam \"RRReis\" (lijn 43 rijdt ook onder de naam Breng). Langs buslijn 43 zijn zes bushaltes in Beekbergen gesitueerd en langs buslijn 302 zijn dat er vijf. Ook loopt er op de grens tussen Beekbergen en Lieren de in 1887 geopende spoorlijn Dieren - Apeldoorn. Sinds 1975 wordt die spoorlijn gebruikt door de Veluwsche Stoomtrein Maatschappij voor toeristische treinritten met stoomtreinen. In 2004 werd de spoorlijn ook eigendom van die maatschappij."}
{"id": "6630", "revid": "86479", "url": "https://nl.wikipedia.org/wiki?curid=6630", "title": "Trommel", "text": "Trommels zijn de grootste groep muziekinstrumenten binnen de membranofonen. Trommels bestaan doorgaans uit een ketel met een gespannen vel (membraan) over de boven- en soms ook onderkant. Het geluid wordt gecre\u00eberd door op het membraan te slaan. Dit gebeurt met stokken of met handen. Vandaar de term slaginstrumenten. De trommel is binnen de muziek vrijwel altijd aanwezig. Denk hierbij aan fanfares, orkesten, combo's en aan pop- en rock-bands. Een steelband bestaat geheel, een drumband bestaat bijna uitsluitend uit trommels.\nTrommels worden van oudsher ook gebruikt als signaalinstrument, om berichten over lange afstanden door te seinen, en in het leger om het bevel voor een manouvre te verspreiden.\nEigenlijk is de juiste benaming trom (dus zonder -mel), in meervoud trommen.\nSoorten en maten.\nEr bestaan zoveel soorten en maten aan trommels; het is simpelweg ondoenlijk om deze allemaal te bespreken. Vandaar dat hieronder wordt uitgegaan van 'standaarden'.\nHet instrument.\nTrommels komen in verschillende diepte- en omtrekmaten voor. Elke combinatie van diepte en omtrek levert een andere klank op. Hierbij gelden de regels:\nHet materiaal van een trom is essentieel voor de klankkleur. Zo klinkt hout in de regel warmer en voller dan metaal, fiberglas of kunststof. Hout is het meest voorkomende materiaal waarvan trommels zijn gemaakt.\nHet soort hout, de dikte van het hout en de afwerking van het hout; alle tezamen bepalen ze het karakter van de klank. Dat geldt ook voor het materiaal van het vel. Het soort vel (natuurlijk of kunststof), de dikte van het vel en de bespanning van het vel; het be\u00efnvloedt allemaal het uiteindelijke geluid van de trom.\nUitgaande van een moderne trommel, dan bestaat deze standaard uit de volgende componenten:\nVroeger werden vellen van trommels door middel van een touw gespannen. Dit ziet men bijvoorbeeld terug bij een tapan (een Turkse grote trom).\nBij een 'kleine trom', 'concerttrom', 'snare-trom' of 'paradetrom' vindt men als extra de volgende onderdelen:\nStokken.\nEr bestaan net zoveel soorten stokken als dat er trommels zijn. Zo bestaan er stokken van hout, plastic en zelfs van metaal. De meest voorkomende stokken hebben een klein uiteinde; de zogenoemde 'tip'. Deze kan van hout, plastic of van metaal zijn. Er bestaan ook stokken waar op het eind een bol is bevestigd. Deze 'knotsen' zijn gemaakt van vilt, kurk of leer. Daarnaast zijn er ook speciale stokken als 'kwastjes' (brushes), die binnen de jazz veelvuldig worden toegepast.\nElke stok levert een ander geluid op. Het materiaal van de stok, de zwaarte en de vorm van de stok; ze zorgen tezamen voor de klankkleur van het uiteindelijke geluid.\nTypen.\nHieronder de meest voorkomende typen (dubbelvellige en moderne) trommels:\nPercussie-trommels.\nPercussie-instrumenten hoeven geen trommels te zijn. Denk aan een guiro (rasp), maraka's (in de volksmond sambaballen) of aan schelringen (een serie kleine belletjes). Dit soort percussie-instrumenten behoren tot de idiofonen (slagwerkinstrumenten zonder een slagvel). Hieronder gaat het echter om de percussie-instrumenten die w\u00e9l onder de membranofonen vallen.\nVeelvoorkomend percussie-slagwerk.\nBekende percussie-instrumenten die tot de membranofonen behoren zijn bijvoorbeeld de:\nDeze instrumenten hebben geen resonantievel en door hun vorm worden ze ook wel 'vaastrommels' genoemd. Ze worden meestal met de hand bespeeld.\nLijsttrommels.\nDe tamboerijn is een beatring met een slagvel. De tamboerijn valt onder de zogenoemde 'lijsttrommels'. Kenmerkend aan een lijsttrommel is:\nEen andere bekende lijsttrommel is de bodhr\u00e1n; een Ierse handtrom. Wat onbekendere lijsttrommels zijn de Marokkaanse bendir, de Perzische daf, de Arabische riq, de Azerbeidzjaanse ghaval, de Zuid-Indiase kanjira, de Griekse defi en de Braziliaanse tamborim.\nWrijftrommels.\nOuderwetse membranofonen zijn bijvoorbeeld de foekepot of rommelpot. In Brazili\u00eb is een dergelijk instrument, de quica, nog steeds niet weg te denken. Deze soort trommels bestaan uit een keteltje met een vel aan de bovenzijde. Midden in dit vel is een stokje bevestigd dat in de ketel loopt. Door met duim en wijsvinger - met de juiste druk en in de juiste snelheid - over dit stokje te bewegen, wordt het authentieke foekepot geluid verkregen.\nStemmen van een trommel.\nEen trommel klinkt zuiver als het trillingspatroon, veroorzaakt door de verzameling tonen die hij voortbrengt, overeenkomt met een van de Chladni-patronen."}
{"id": "6633", "revid": "987728", "url": "https://nl.wikipedia.org/wiki?curid=6633", "title": "Vleugel", "text": ""}
{"id": "6634", "revid": "994994", "url": "https://nl.wikipedia.org/wiki?curid=6634", "title": "U 2 (Kriegsmarine)", "text": "De U-2 was een Duitse U-boot van het Type IIA. De boot werd op 11 februari 1935 bij de Deutsche Werke te Kiel te water gelaten. Het schip werd op 25 juli 1935 onder Oberleutnant Hermann Michahelles in dienst genomen en zonk op 8 april 1944 na een aanvaring.\nDe U 2 tijdens de Tweede Wereldoorlog.\nDe \"U-2\" was voornamelijk als opleidingsschip in gebruik, en voer tijdens de Tweede Wereldoorlog slechts een onderscheppingsmissie en twee operaties in een zogeheten \"Rudel\". Tijdens deze twee oorlogspatrouilles was de \"U-2\" niet succesvol. In april 1940 nam de \"U-2\" als onderdeel van onderzeebootgroep 8 deel aan de invasie van Noorwegen, Operatie Weser\u00fcbung. Ander onderzeeboten die ingedeeld waren bij deze groep waren de: \"U-3\", \"U-5\" en \"U-6\".\nTot 8 april 1944 waren er onder de bemanningen van de \"U-2\" nimmer slachtoffers gevallen. Op die dag kwam de \"U-2\" in de Oostzee ten westen van Pillau (het huidige Baltijsk) in aanvaring met de Duitse stoomtrawler \"Helmi S\u00f6hle\". De \"U-2\" zonk op 54.48 NB, 19.55 OL, iets ten westen van het Wislahaf. Van de bemanningsleden kwamen er zeventien om het leven en werden er achttien gered. De volgende dag werd de \"U-2\" opgetakeld, de lichamen van de zeventien overleden zeelieden werden geborgen en de \"U-2\" werd uit dienst genomen en verschroot."}
{"id": "6635", "revid": "5408", "url": "https://nl.wikipedia.org/wiki?curid=6635", "title": "U-boten", "text": ""}
{"id": "6636", "revid": "1195212", "url": "https://nl.wikipedia.org/wiki?curid=6636", "title": "U 47 (Kriegsmarine)", "text": "De U 47 was een Duitse onderzeeboot van het type VIIB, die het Britse slagschip \"HMS Royal Oak\" tot zinken bracht.\nDe kiel werd gelegd op 25 februari 1937 op de Krupp Germaniawerf in Kiel. Op 17 december 1938 werd de U 47 in dienst gesteld\nAanval Scapa Flow.\nOp 14 oktober 1939 bracht kapitein G\u00fcnther Prien de Britse oorlogsvloot een gevoelige slag toe toen hij met de U 47 de Britse marinebasis Scapa Flow (Orkneyeilanden) binnensloop en het slagschip HMS Royal Oak met enkele torpedo's in de grond boorde. De toegangen tot Scapa Flow waren versperd met zeemijnen, netten en blokschepen. Een Duits vliegtuig had in september goede luchtfoto\u2019s kunnen maken van de versperringen en de onderzeeboot U-14 had gegevens verzameld over de bewaking, verlichting en getijden. Op 8 oktober verliet de U 47 de haven en kwam in de avond van 12 oktober bij Scapa Flow aan. Tegen de avond op 13 oktober kwam de U 47 naar boven en voer op het doel af. Eerst koerste Prien op de verkeerde ingang af, maar hij zag zijn fout en corrigeerde de koers en nam de Kirk Sont. Prien zag aanvankelijk weinig schepen, de Britse marine had op 12 september een deel van de vloot naar een nieuwe geheime locatie gebracht in het noordwesten van Schotland. Hij verlegde de koers naar het noorden en kreeg twee schepen in het zicht, de HMS Royal Oak en de HMS Pegasus, een oud vliegtuigmoederschip. Hij besloot beide vaartuigen aan te vallen. Hij schoot twee torpedo\u2019s af, waarvan een de HMS Royal Oak raakte. Er was een explosie die een deel van de bemanning wekte, maar er werd nauwelijks schade geconstateerd, alleen de ankerketting was gebroken, en de bemanning ging terug naar de kooien. Om kwart over een deed Prien een tweede aanval, van de drie afgeschoten torpedo\u2019s troffen twee de HMS Royal Oak die fataal werd geraakt. Om 1.29 u kapseisde deze en zonk. Daarbij kwamen 24 officieren en 809 bemanningsleden om. Prien besloot geen verdere aanvallen te doen en vertrok. Op 23 oktober 1939 keerde de U 47 in Kiel terug.\nAndere activiteiten.\nLater bracht de U 47 het cruiseschip \"Arandora Star\" tot zinken omdat het was aangezien voor een bewapend koopvaardijschip. De U 47 voer tien oorlogspatrouilles, en bracht daarbij dertig koopvaardijschepen tot zinken en beschadigde nog acht stuks.\nOp 29 oktober 1940 verkende Prien weer een konvooi, HX79, op weg naar Engeland. Hij riep vier anderen boten op om bij die aanval behulpzaam te zijn: U-38, U-46, U-48 en U-100. In die nacht brachten ze gezamenlijk 14 schepen tot zinken, stuitten onmiddellijk daarop weer op een konvooi en brachten nog eens zeven schepen tot zinken. Dit geteld bij de 17 schepen die in de voorgaande nacht door een andere \"wolfsbende\" tot zinken gebracht waren, was het totaal in twee dagen 38 schepen met in totaal 325.000 ton scheepsruimte.\nPrien was nu van alle U-bootcommandanten de man die de meeste successen geboekt had. Aangezien hij de eerste was die in totaal 100.000 ton scheepsruimte tot zinken had gebracht, werd hij onderscheiden met Eikenloof bij het Ridderkruis.\nVermist.\nHet lot van de U 47 en de bemanning van 45 koppen is onbekend. De U 47 wordt sinds 7 maart 1941 vermist en is vermoedelijk bij Rockall Banks in de Atlantische Oceaan verloren gegaan. Aanvankelijk werd gedacht dat ze tot zinken was gebracht door de Britse torpedobootjager HMS Wolverine, maar later bleek dat dit een andere U-boot betrof. Ook de beide Britse korvetten HMS Camelia en HMS Arbutus claimden de U 47 tot zinken te hebben gebracht. Daarnaast blijft nog de mogelijkheid over dat de U 47 is gezonken als gevolg van een defect aan een van de eigen torpedo's."}
{"id": "6637", "revid": "4", "url": "https://nl.wikipedia.org/wiki?curid=6637", "title": "Sanskrit", "text": ""}
{"id": "6642", "revid": "264532", "url": "https://nl.wikipedia.org/wiki?curid=6642", "title": "Vogel", "text": "Dieren\nAardrijkskunde\nMedia\nPersonen met de (achter)naam Vogel\nZie ook:"}
{"id": "6644", "revid": "1179522", "url": "https://nl.wikipedia.org/wiki?curid=6644", "title": "Planeet", "text": "Een planeet is een hemellichaam dat zich om een ster beweegt. Planeten hebben genoeg massa om een ronde vorm te benaderen, maar te weinig massa om in hun binnenste tot kernfusie te leiden, zodat ze zelf geen licht geven.\nIn het zonnestelsel bewegen zich acht planeten om de Zon. De Aarde is daarvan zeer waarschijnlijk de enige waarop leven voorkomt. In het sterrenstelsel waartoe de Zon behoort, de Melkweg, hebben waarschijnlijk de meeste sterren een planetenstelsel, waarin een of meer planeten zich rond de ster bewegen.\nDe wetenschap die zich bezighoudt met het bestuderen van planeten en andere hemellichamen, heet planetologie.\nEtymologie.\nVanaf de Aarde gezien bewegen de andere planeten zich elk op hun eigen manier langs de hemelbol en verplaatsen zich tussen de sterren. Daardoor werden de planeten in het Grieks 'zwerver' of later in het Nederlands 'dwaalster' genoemd. De term 'planeet' is afkomstig van het Griekse \u03c0\u03bb\u03b1\u03bd\u03ae\u03c4\u03b7\u03c2, \"plan\u0113t\u0113s\", dat weer teruggaat op \u03c0\u03bb\u03b1\u03bd\u1f70\u03bf\u03bc\u03b1\u03b9, \"plan\u00e1omai\", dat ronddolen of rondzwerven betekent. Dat had in het oude Griekenland betrekking op vee dat in het rond liep. Alle hemellichamen die niet met de sterrenhemel meebewogen, werden in de klassieke oudheid planeet genoemd. Behalve de toen bekende planeten Mercurius, Venus, Mars, Jupiter en Saturnus werden ook de zon en de Maan als planeet beschouwd.\nNa het verwerpen van de leer van het geocentrisme en het aannemen van het heliocentrische model werd de Aarde aan het rijtje van planeten toegevoegd en de zon ervan afgehaald. Toen Galileo Galilei manen rond Jupiter ontdekte werd ook de maan van de Aarde niet langer als planeet gezien. Lange tijd werd ieder hemellichaam dat rond de zon draaide, maar niet rond een ander hemellichaam planeet genoemd. Er was toen nog niet de mogelijkheid om planeten bij andere sterren waar te nemen.\nPlaneten in het zonnestelsel.\nHet zonnestelsel bevat acht planeten. Vanaf de zon gezien zijn dat (genummerd volgens afbeelding rechts):\nVrijwel alle planeten zijn (in Europese talen) genoemd naar Romeinse goden. De enige uitzonderingen zijn Uranus (genoemd naar een Griekse godheid) en de Aarde.\nExoplaneten.\nEen planeet die om een andere ster dan de Zon wentelt, heet exoplaneet. Exoplaneten zijn moeilijk waar te nemen: ze zijn uiterst lichtzwak omdat ze doorgaans kleiner zijn dan sterren en geen licht uitzenden, maar weerkaatsen, en ze bevinden zich bovendien dicht bij de veel lichtsterkere centrale ster. De eerste onrechtstreekse waarnemingen die het bestaan van exoplaneten bevestigden, dateren uit de jaren 1990. Pas sinds 2004 zijn er rechtstreekse waarnemingen.\nNaast directe waarneming onderscheidt men de volgende methoden om exoplaneten te vinden:\nDe naam van planeten buiten het zonnestelsel wordt gegeven door de naam of aanduiding van de ster waar de planeet omheen draait, te voorzien van een extra kleine letter (voorbeeld: 70 Virginis b). Bij een dubbelster wordt een hoofdletter toegevoegd om aan te geven rond welke ster de planeet draait (voorbeeld: Gliese 15 Ab). Daarnaast heeft de IAU aparte namen gegeven aan een beperkt aantal exoplaneten (voorbeeld: Nachtwacht).\nSolitaire planeten.\nSolitaire planeten hebben geen ster in de omgeving die hun baan bepaalt. Ze zijn moeilijk waarneembaar, maar in december 2021 maakte de European Southern Observatory bekend, dat ze er zeventig had opgespoord in de sterrenbeelden Schorpioen en Slangendrager. Daardoor kan nu onderzoek worden gedaan naar hun ontstaansgeschiedenis.\nClassificatie.\nOp basis van samenstelling kunnen planeten worden ingedeeld in aardse of terrestrische planeten, gasreuzen of ijsreuzen. Aardse planeten kenmerken zich door de aanwezigheid van een steenachtig oppervlak. Binnen het zonnestelsel worden Mercurius, Venus, Aarde en Mars daartoe gerekend. Jupiter en Saturnus behoren tot de gasreuzen omdat deze grote planeten geen vast oppervlak hebben. In het verleden werden ook Uranus en Neptunus tot de gasreuzen gerekend, maar naarmate de kennis van het zonnestelsel toenam, is er voor deze planeten een aparte categorie gemaakt, de ijsreuzen, omdat ze voornamelijk bestaan uit bevroren methaan, ammoniak en water.\nVoor de classificatie van planeten buiten het zonnestelsel (exoplaneten) zijn, onder andere door de moeilijke waarneming (ze worden zelden rechtstreeks waargenomen maar hun bestaan wordt bijvoorbeeld afgeleid uit de afwijking in de baan van de sterren), nog geen regels vastgesteld. Naast de bovengenoemde soorten zijn de volgende soorten voorgesteld: gasdwergen, hete Jupiterss, kernloze planeten, koolstofplaneten, lavaplaneten, mesoplaneten, oceaanplaneten en superaardes.\nOnderscheid met andere lichamen.\nDe Internationale Astronomische Unie (IAU) erkent als planeet hemellichamen die:\nAls wel aan de eerste twee voorwaarden wordt voldaan, maar niet aan de derde, wordt het betreffende hemellichaam een dwergplaneet genoemd. Een voorbeeld van een dwergplaneet is Ceres, die een baan in de planeto\u00efdengordel tussen de banen van Mars en Jupiter heeft. In de Kuipergordel, buiten de baan van Neptunus, komen meer dwergplaneten voor. De bekendste daarvan is Pluto. Andere voorbeelden zijn Eris, Sedna en Quaoar. Objecten die zich in een baan buiten Neptunus bevinden, maar nog steeds om de Zon draaien, worden ook geclassificeerd als transneptunisch object. Pluto werd lang als planeet beschouwd, maar met de ontdekking van Eris in 2005 kwam de status van Pluto ter discussie te staan. De IAU nam daarop de bovenstaande definitie aan, waardoor Pluto de planeetstatus verloor.\nObjecten die zo weinig massa hebben dat de eigen zwaartekracht ook niet groot genoeg is om een bolvorm te benaderen, worden planeto\u00efden genoemd.\nHet verschil tussen een bruine dwerg en een planeet is dat bij de eerste wel (enige) kernfusie plaatsvindt en bij planeten niet. Ook is de ontstaanswijze anders.\nTen slotte verschilt een planeet van een maan, omdat een planeet rond een ster beweegt. Een maan beweegt rond een planeet, dwergplaneet, planeto\u00efde, of eventueel een andere maan. Bij een maan ligt het gemeenschappelijke zwaartepunt waaromheen beide objecten draaien binnen de oppervlakte van de planeet. Als de massa van de maan groot genoeg is om het massamiddelpunt buiten de oppervlakte van de planeet te plaatsen, spreekt men van een dubbelplaneet. Bij de dwergplaneet Pluto en diens maan Charon ligt dit punt buiten Pluto, zodat er sprake is van een dubbeldwergplaneet. Omdat Charon kleiner is dan Pluto, wordt Charon desondanks vaak als maan beschouwd.\nOntdekkings- en verkenningsgeschiedenis.\nEnkele relatief dicht bij de Aarde staande planeten zijn in de oudheid al beschreven doordat zij met het blote oog zichtbaar zijn. Mercurius was rond 3000 v.Chr. bekend bij de Sumeri\u00ebrs onder de naam Ubu-idim-gud-ud. De eerste gedetailleerde beschrijvingen van Venus dateren uit de 17e eeuw v.Chr., eveneens door de Sumeri\u00ebrs. Mars was bekend in het Oude Egypte, en de Arabieren noemden deze planeet \"Al Qahira\", dezelfde naam als de stad Ca\u00efro. Ook Jupiter en Saturnus waren in de oudheid bekend, doordat deze planeten vaak als zeer heldere \"sterren\" aan de hemel stonden. Andere planeten zijn vanaf de Aarde niet met het blote oog zichtbaar.\nIn 1610 ontdekte Galileo Galilei met een telescoop de vier grootste manen van Jupiter, de eerste manen rond een andere planeet. Uranus (1781) en Neptunus (1846) werden voor het eerst waargenomen met behulp van telescopen. In 1930 werd Pluto voor het eerst waargenomen tijdens het vergelijken van fotografische platen.\nVanaf halverwege de jaren negentig van de 20e eeuw zijn de eerste planeten buiten het zonnestelsel ontdekt. Deze exoplaneten zijn uitsluitend met geavanceerde technieken te detecteren. Het Kepler Space Observatory speelt hierbij een grote rol. In november 2007 waren ruim 100 planeten buiten het zonnestelsel bekend. Op 19 februari 2013 was de stand 861. In december 2023 stond de teller op 5575.\nOntstaan.\nPlaneten ontstaan uit protoplanetaire schijven. Het grootste deel van zo'n schijf klontert in het centrum samen tot een ster. Het overige gas en stof vormt zich langzaam tot planeto\u00efden, die later uitgroeien tot planeten. Bij jonge planeten dicht bij de ster kunnen de lichte gassen verdampen en blijft een rotsachtige kern over. Bij planeten verder van de ster verloopt dat proces niet of veel langzamer."}
{"id": "6645", "revid": "557782", "url": "https://nl.wikipedia.org/wiki?curid=6645", "title": "Kunstmaan", "text": "Een kunstmaan is een door mensen gemaakte, al dan niet bemande satelliet (object in een baan om een hemellichaam). Natuurlijke manen zijn meestal objecten met de structuur van een kleine planeet of planeto\u00efde die door de zwaartekracht van de planeet in hun baan worden gehouden.\nHistorie en heden.\nDe eerste satelliet die in een baan om de aarde werd gebracht, is de \"Spoetnik 1\" van de Sovjet-Unie op 4 oktober 1957. Veelal wordt deze datum gezien als het begin van het ruimtevaarttijdperk. De eerste Amerikaanse satelliet die in een baan om de aarde geplaatst werd, was de \"Explorer 1\", gelanceerd op 1 februari 1958. De eerste in Nederland gebouwde satelliet, genaamd Astronomische Nederlandse Satelliet, werd op 30 augustus 1974 gelanceerd.\nDe eerste Belgische satelliet \"Proba I\" werd op 22 oktober 2001 gelanceerd.\nDe eerste satelliet in een baan rond Mars was de Amerikaanse \"Mariner 9\" op 13 november 1971, slechts enkele weken later gevolgd door de \"Mars 2\" en de \"Mars 3\" (27 november en 2 december 1971) van de Sovjet-Unie.\nSinds het begin van de ruimtevaart hebben meer dan 4900 satellietlanceringen plaatsgevonden, die ongeveer 6600 satellieten in een baan om de aarde hebben gebracht. Daarvan cirkelen nu nog 3600 om de aarde. Van deze satellieten verkeren in 2014 ruim 1200 in operationele toestand.\nSatellieten zijn de afgelopen jaren steeds belangrijker geworden. Ze maken het gemakkelijker om te navigeren, het verkeer in goede banen te leiden en klimaatverandering\nen natuurrampen in de gaten te houden. Maar ze helpen ook de\nNAVO om Russische troepen te volgen en omgekeerd.\nClassificatie.\nSatellieten worden onder meer geclassificeerd naar het centrale hemellichaam. Voor de meeste door mensen gemaakte satellieten is dit de Aarde. Satellieten kunnen nader worden geclassificeerd naar hun baan.\nEen andere indeling is bemand of onbemand. De meeste kunstmanen zijn onbemand. Het internationaal ruimtestation ISS is permanent bemand, met bemanningen die regelmatig worden afgewisseld.\nAfhankelijk van de toepassing kunnen satellieten als volgt worden geclassificeerd:\nDaarnaast zijn er nog ongewenste van mensen afkomstige satellieten: ruimteschroot.\nSatellieten worden ook geclassificeerd naar massa (inclusief brandstof):\nCubeSats zijn zeer kleine satellieten met een gestandaardiseerd formaat. Ze bestaan uit een of meer kubusvormige units met ribben van tien centimeter en passen daardoor in een gestandaardiseerde cubesat-adapter.\nEen of meer (zeer) kleine satellieten worden soms aanvullend, met dezelfde draagraket, gelanceerd bij de lancering van een gewone satelliet (meeliften, \"piggyback ride\"), zie bijvoorbeeld de eerste lancering van de \"Antares\"-raket. Een verdere ontwikkeling is 'raket LauncherOne' die eerst met de White Knight Two op 15 km hoogte wordt gebracht en vandaar gelanceerd wordt (zie ook hieronder). Afhankelijk van de baan waarin een satelliet moet worden gebracht, kan deze een satelliet van 100 tot 250 kg lanceren. Ook in ontwikkeling is de Vector R, een kleine raket die vanaf de grond een satelliet tot 50 kg kan meenemen met een relatief korte voorbereidingstijd.\nLancering.\nDe traditionele manier om een satelliet in een baan om de aarde te brengen is door middel van een draagraket, zoals de Europese \"Ariane\"-raket. Afhankelijk van de voortstuwingskracht van de raket en van het gewicht van de satellieten, kunnen soms meerdere satellieten tegelijk gelanceerd worden. Na de lancering komt een satelliet meestal in een tijdelijke overgangsbaan, om daarna door de eigen motor naar de gewenste definitieve baan te worden gestuwd.\nEen andere manier om satellieten in de ruimte te brengen, is ze aan boord van een ruimteveer mee te nemen en in de ruimte uit te zetten, zoals met de Hubble-ruimtetelescoop is gebeurd.\nEen raket kan ook gelanceerd worden vanaf een vliegtuig, dat de raket tot op een grote hoogte (ongeveer 12 kilometer) brengt en daar lanceert. Dit heeft als voordeel dat de raket zelf kleiner, en dus goedkoper, kan zijn, doordat ze slechts een deel van de zwaartekracht van de aarde moet overwinnen en dat vanaf veel meer plaatsen (boven zee) in alle richtingen kan worden gelanceerd en de juiste baan met minder stuurmanoeuvres is te bereiken. De commerci\u00eble ruimtevaartfirma Orbital voert dergelijke lanceringen uit met de \"Pegasus\"-raket die vanaf een Lockheed L-1011 TriStar wordt gelanceerd.\nPlaatsing.\nEen satelliet kan in een geostationaire of niet geostationaire baan om de aarde worden gebracht. Een geostationair geplaatste satelliet \"hangt\" op een hoogte van ongeveer 36.000 km op een vast punt boven de evenaar. Op die hoogte is de omlooptijd van de satelliet namelijk exact gelijk aan de rotatiesnelheid van de aarde om haar eigen as (ongeveer 24 uur). Het idee van geostationaire kunstmanen werd oorspronkelijk door de sciencefictionschrijver Arthur C. Clarke geopperd. Geostationaire satellieten zijn bij uitstek geschikt voor observatie en telefoon- en andere communicatieverbindingen, omdat antennes op aarde naar een vast punt gericht kunnen blijven. Wel is door de hoogte de vertraging in de communicatie iets groter (ongeveer 0,25 seconde) dan voor een satelliet in een lagere baan, wat bij een telefoongesprek merkbaar is. Daar staat weer tegenover dat de satelliet vanaf een groot deel van de aarde, bijna de helft, zichtbaar is. Slechts een deel van de satellieten bevindt zich echter in een geostationaire baan, de meeste cirkelen rond op een hoogte van slechts enkele honderden kilometers.\nEen niet-geostationair geplaatste satelliet beweegt met een bepaalde snelheid ten opzichte van het aardoppervlak. Dit komt doordat de hoeksnelheid van de kunstmaan groter (op lage hoogte) of kleiner (op grote hoogte) is dan de hoeksnelheid van de aardrotatie. Voor elke cirkelbeweging van een kunstmaan dient de middelpuntzoekende kracht gelijk te zijn aan de zwaartekracht. Naarmate de baan hoger is, is de zwaartekracht lager. Als gevolg daarvan is in hogere banen de baansnelheid lager.\nSatellietbanen kunnen cirkelvormig of elliptisch zijn, met de aarde in een brandpunt van de ellips. In een cirkelvormige baan blijft de satelliet altijd even hoog boven het aardoppervlak; een ellipsvormige baan wordt gekenmerkt door de kleinste hoogte (het perigeum) en de grootste hoogte (het apogeum). De \"omlooptijd\" van de satelliet is de tijd nodig om \u00e9\u00e9n volledige baan uit te voeren. Hoe hoger de satelliet zich boven het aardoppervlak bevindt, hoe langer de omlooptijd is.\nDaarnaast wordt een satellietbaan gekenmerkt door de inclinatie, dat wil zeggen, de hoek ervan met de evenaar. Een polaire baan staat loodrecht op de evenaar (inclinatie 90\u00b0) en loopt dus over de twee polen; dit heeft als voordeel, dat de satelliet het volledige aardoppervlak kan overvliegen en observeren. Dit is onder meer het geval voor de commerci\u00eble satelliet IKONOS die gedetailleerde beelden van elk deel van de aarde kan maken. Geostationaire satellieten hebben een inclinatie van 0\u00b0 (ze blijven boven de evenaar).\nDe baan van een satelliet is bijna altijd in dezelfde richting als de rotatie van de aarde, dus van west naar oost. Voor geostationaire satellieten spreekt dat vanzelf, maar ook andere satellieten bewegen in die richting. De kosten van de lancering zijn dan namelijk lager doordat de satelliet bij de start al een duwtje van de aarde meekrijgt. Om dezelfde reden is ook een eventuele landing voordeliger.\nRuimteschroot.\nSatellieten die buitenwerking zijn gesteld, bleven in het verleden vaak in hun baan. Daardoor zweeft er veel afval in de ruimte met als gevolg het risico op botsingen. Tegenwoordig is men zich bewust van de problemen die hierdoor veroorzaakt worden. Veel satellieten worden daarom zo gebouwd dat ze kunnen terugkeren in de dampkring en bij terugkeer in de dampkring volledig verbranden zodat brokstukken de grond niet kunnen raken. Als terugkeer niet mogelijk is, kunnen satellieten met hun laatste brandstof naar een hogere, verder onbruikbare baan (graveyard orbit) worden gestuurd, waar het risico op een botsing met een werkende satelliet klein is. Er zijn ook plannen voor (onbemande) ruimtevoertuigen die oud ruimteschroot terug in de dampkring duwen. Ook de bovenste rakettrappen keren tegenwoordig meestal terug in de dampkring."}
{"id": "6646", "revid": "1364734", "url": "https://nl.wikipedia.org/wiki?curid=6646", "title": "Elephantidae", "text": "De olifanten (\"Elephantidae\") vormen een familie uit de orde der slurfdieren (\"Proboscidea\"), waartoe de grootste hedendaagse landzoogdieren behoren. Grotere landzoogdieren (zoals het \"Indricotherium\") hebben bestaan, maar zijn uitgestorven. De wetenschappelijke naam van de familie werd voor het eerst beschreven door John Edward Gray in 1821.\nOlifanten onderscheiden zich van andere dieren doordat ze een lange slurf bezitten, die zij als grijporgaan gebruiken, bijvoorbeeld om voedsel op te pakken en zich met water en zand te bestrooien.\nEen mannetje wordt stier of bul genoemd, een vrouwtje heet koe en een jong heet kalf.\nOlifanten leven in matriarchale groepen, bestaande uit enkele volwassen koeien met hun kalveren. Volwassen bullen leven voornamelijk solitair en voegen zich alleen bij de groep om met geslachtsrijpe koeien te paren. Tijdens de paartijd raakt een bul, door hormonale veranderingen, zodanig opgewonden dat hij onberekenbaar en daardoor zeer gevaarlijk wordt: deze jaarlijkse periode heet de \u201cmusth\u201d. In het dichtbevolkte India vallen kuddes woest geworden Aziatische olifanten (of een ge\u00efsoleerd exemplaar, een \u201crogue\u201d) soms dorpen en plantages aan waarbij in een aantal gevallen vele doden zijn te betreuren. Die woestheid wordt meestal uitgelegd als het gevolg van de verkleining van hun leefgebied door de mens.\nVolwassen olifanten bereiken vaak een gewicht van 3 tot 5 ton bij een schofthoogte van ongeveer 3 meter. Uitschieters zijn mogelijk; de zwaarste olifant woog ongeveer 12 ton, maar dit was niet de grootste olifant. Dit record werd behaald door een bul die meer dan 4 meter hoog was met een gewicht van ongeveer 8 ton.\nOlifanten hebben afgezien van de mens weinig vijanden, toch zijn er groepen leeuwen die vooral 's nachts bij drinkpoelen een aanval wagen op de in het donker veel slechter ziende Afrikaanse olifanten en een jong of verzwakt exemplaar doden. Ook solitair levende oude en verzwakte bullen kunnen gedood worden door een groep leeuwen. Bij succes zal zo'n groep leeuwen daarmee blijven doorgaan, maar normaal gesproken gaan leeuwen, zeker overdag, een kudde olifanten uit de weg.\nKenmerken.\nSlurf.\nEen van de opvallendste kenmerken van een olifant is de lange slurf. Hiermee kan een olifant allerlei dingen vastpakken. Eigenlijk is de slurf een heel lange neus met een bovenlip er aan vast. Aan het eind van de slurf zitten de neusgaten. Daardoor kan een olifant ruiken waar eten te vinden is. Met een soort vingertje aan de slurf grijpt een olifant zijn voedsel. Een Afrikaanse savanne-olifant heeft zelfs twee van die vingertjes. De slurf wordt ook gebruikt om mee te drinken en te wassen; de olifant zuigt zijn slurf vol water en spuit dat in zijn bek of hij gebruikt zijn slurf als douche. Een olifant kan met zijn slurf een trompetterend geluid maken. Een andere functie van de slurf is om mee te vechten. Uit voorzorg kan een olifant ter bescherming zijn slurf oprollen.\nEen slurf van een volwassen olifant weegt zo'n 150 kilo. Het is een bundel van bloedvaten, vet, lymfevaten, zenuwen, bindweefsels en spieren bedekt met een gerimpelde lichtbehaarde huid. Een wetenschapper uit de negentiende eeuw schatte dat de slurf ongeveer 40.000 spieren had. Een recenter onderzoek wees echter uit dat de slurf ruim 148.000 spieren bevat. Aan de buitenkant lopen in de lengterichting van de slurf vier lange spierbundels; \u00e9\u00e9n aan de voorkant van de slurf, \u00e9\u00e9n aan de achterkant en twee aan de zijkanten. Die zorgen voor het bewegen van de slurf. Verder zijn er van boven naar beneden tienduizenden kleine spiertjes die zorgen voor de fijnregeling.\nSlagtanden.\nDe slagtanden van een olifant zijn de verlengde bovenste snijtanden.\nTanden.\nDe tanden van de olifanten verschillen van die van de meeste andere zoogdieren. Gedurende hun leven hebben ze gewoonlijk 28 tanden. Deze zijn:\nTaxonomie.\nTot 2001 werd gedacht dat er twee olifantensoorten waren, de \"Aziatische\" en de \"Afrikaanse\" olifant. Op veel websites en in veel boeken is dit (in 2003) nog zo vermeld. DNA-onderzoek heeft echter aangetoond dat de Afrikaanse olifantensoort uit twee (misschien drie) soorten bestaat, die onderling grote genetische verschillen hebben, net zo veel verschil als bijvoorbeeld tijgers en leeuwen. Deze soorten zijn de bosolifant en de savanneolifant. Ook uiterlijk verschillen de twee Afrikaanse soorten. De bosolifant is kleiner, heeft kortere en smallere slagtanden, rondere oren, en een andere vorm van de kop. Er is misschien nog een derde olifantensoort: de West-Afrikaanse olifant. Deze heeft nog geen Latijnse benaming en verschilt genetisch van de andere soorten.\nDe nog bestaande olifantensoorten en hun ondersoorten zijn:\nDe complete onderverdeling van de olifanten ziet er als volgt uit:\nDe Afrikaanse (Loxodontini) en Euraziatische (Elephantini) lijnen splitsten zich op tussen 4,2 en 9,0 miljoen jaar geleden.\nOut of Africa.\nInteressant aan de olifantenfamilie is dat ze zich op ongeveer dezelfde manier en in dezelfde tijd als de mens over de wereld heeft verspreid vanuit Afrika: de \"Out of Africa\"-theorie. Eerst naar het Midden-Oosten, vandaar naar Europa en Azi\u00eb en vervolgens naar Amerika. Onderweg evolueerde de olifant. De eerste Afrikaanse olifanten waren bladeters, maar de mammoeten op de Euraziatische steppe kregen sterkere kiezen om de taaie, harde grassen die op de droge steppen groeiden te kunnen vermalen. Ze ontwikkelden daarnaast een dikke harige vacht en kleinere oren tegen de kou.\nCommunicatie.\nOlifanten staan bekend om hun trompetgeluiden die ze maken door te blazen door hun neusgaten. Deze geluiden maken ze meestal bij opwinding, zoals schrik en woede. Naast trompetgeluiden komen ook dreunend gegrom voor bij het begroeten van soortgenoten. Met open mond klinkt dit als gebrul of, als het brullen langer duurt, gejammer. Dit kan overgaan in een razend geluid als de olifant een andere olifant of dier bedreigt.\nOm over grotere afstand te communiceren, gebruiken olifanten infrageluiden, die verder reiken door de lucht en grond dan hogere frequenties. De frequenties gaan van 15 tot 35 Hz en kunnen 117 dB luid zijn. Hierdoor is communicatie tot op een afstand van ongeveer 10 km mogelijk. Andere olifanten pikken dit geluid op met hun voeten en slurf. Hierbij richt een kudde zich naar de bron en tillen de olifanten \u00e9\u00e9n voorpoot op of leggen ze vaak hun slurf tegen de grond. Deze laagfrequente geluiden worden o.a. gebruikt door zwangere vrouwtjes om aan te geven dat ze gaan bevallen, mogelijk als waarschuwing voor de kans op de komst van roofdieren.\nTamme olifanten.\nTamme Aziatische olifanten zijn al sinds mensenheugenis als werkdieren gebruikt. Omdat een olifant bijna even lang leeft als een mens, blijven de oppasser (de mahout) en zijn olifant hun hele leven samen. In Thailand begint dat nu steeds moeilijker te worden. Veel mahouts zijn werkloos doordat gemechaniseerde trekkracht goedkoper is. Zij zijn dan gedwongen hun olifant te verlaten en met verlaten olifanten loopt het vaak slecht af.\nIn Afrika zijn er in het verleden ook tamme olifanten geweest. We weten bijvoorbeeld dat Hannibal er de Alpen mee overgetrokken is in de Tweede Punische Oorlog. In die tijd kwamen er nog olifanten voor in Noord-Afrika. In Belgisch-Kongo is - met succes - geprobeerd olifanten te temmen. Het is een moeizaam en langdurig proces, doordat de tweede generatie pas echt tam is. Na de onafhankelijkheid van Congo in 1960 zijn de olifanten weer teruggekeerd naar het bos.\nIn de jaren 1998-1999 heeft men het in Zuid-Afrika nog eens geprobeerd. De eigenaar van een priv\u00e9-wildpark vond het een goed idee zijn park beter op de markt te brengen door een aantal mahouts aan te trekken om een begin te maken met het domesticatieproces. Lang heeft het niet geduurd. Toen de pers erachter kwam dat er jonge olifantjes geslagen werden, werd er snel een eind aan gemaakt door de Zuid-Afrikaanse dierenbescherming (de SPCA). Volgens de SPCA waren de arme dieren zo getraumatiseerd dat zij eerst in rehabilitatie moesten.\nEen groot probleem bij de domesticatie is dat volwassen bullen in de \u201cmusth\u201d (bronsttijd) behoorlijk agressief zijn en dan - door hun grote sterkte - buitengewoon gevaarlijke dieren zijn. Opzichters in dierentuinen weten dat volwassen bullen tot de gevaarlijkste van alle dieren behoren. Bij de domesticatie werkt men dan ook uitsluitend met vrouwelijke olifanten. De koeien worden op gezette tijden het bos in gebracht om daar een ontmoeting te hebben met een wilde bul.\nIn sommige gevallen kunnen tamme olifanten ook wild worden en zich afreageren op mensen. Dit komt overigens zeer zelden voor. In die gevallen is er dan vaak sprake van een lichamelijke aandoening of draait de olifant geestelijk door, bijvoorbeeld na langdurige dierenmishandeling. Voorbeelden van dolgedraaide olifanten die zijn gedood nadat ze wild werden zijn:\nDe koninklijke olifant.\nIn vele monarchie\u00ebn wordt de olifant gezien als symbool van de kroon. Dit is onder andere het geval in Denemarken en in Thailand. \nIn Thailand worden aan de koning verscheidene zogenaamde jonge witte olifanten geschonken. Doordat koning Rama IX al 60 jaar op de troon zit, heeft hij al een twaalftal olifanten ontvangen. De olifanten hebben net als de koning de koninklijke en goddelijke status. Ze hebben een eigen paviljoen in het Paleis van Bangkok, eigen dienaren en een arts. De koning heeft sinds een paar jaar de meeste dieren naar de koninklijke buitenverblijven gezonden. Daar hebben ze meer vrijheid en ze kunnen in de natuur van hun oude dag genieten. Slechts de oudste witte olifant moet bij de koning blijven; hij beschermt de kroon. Elke dag moet het dier om 10.00 uur 's ochtends de koning groeten. Deze ceremonie bestaat uit een knieval van de olifant voor het raam van de troonzaal.\nDe koningin is begaan met het lot van de vele olifanten in haar land en steunt projecten die de olifant terug naar de natuur brengen. De olifant blijft ook een symbool van macht. Zo schenkt de koning vaak een olifant als relatiegeschenk. \nDe koningin van Denemarken heeft een jonge olifant van koning Rama gekregen.\nIn Denemarken bestaat de Orde van de Olifant; deze nationale ridderorde is de hoogste Deense onderscheiding. \nDaarnaast bezat prins Bernhard van Lippe-Biesterfeld een befaamde collectie sculpturen van olifanten, die na de dood van de prins voor een goed doel geveild werden."}
{"id": "6647", "revid": "583675", "url": "https://nl.wikipedia.org/wiki?curid=6647", "title": "Komeet", "text": "Kometen zijn relatief kleine hemellichamen die in een vaak langgerekte elliptische baan rond een ster draaien en uit ijs, gas en \nstof bestaan (\"vuile sneeuwballen\").\nWanneer een komeet dicht genoeg bij een ster komt en warmer wordt, sublimeert een deel van de materie waaruit ze bestaat om een zogenaamde \"coma\" en een \"komeetstaart\" te vormen. Vaak hebben kometen twee staarten: een \"plasmastaart\" en een \"stofstaart\", die allebei van de ster of de zon afgekeerd staan. Het vaste deel van de komeet is de \"komeetkern\" en kan een doorsnede hebben van 1 tot 50 kilometer. De diameter van de coma daaromheen kan sterk vari\u00ebren: van 100 000 tot 1 000 000 kilometer. De lengte van de staart kan meer dan 150 miljoen kilometer worden. Wanneer de komeet zich verwijdert van de ster verdwijnen coma en staart weer. Een uitgedoofde komeet bevat zo weinig ijs meer dat geen coma en staart gevormd worden in het perihelium. \nDe omlooptijd rond de ster kan van enkele jaren (bijv. komeet Encke) tot vele duizenden jaren bedragen. Sommige kometen verlaten het zonnestelsel na de periheliumpassage door storingen door planeten tijdens hun omloopbaan. Kometen met een perihelium zeer dicht bij de zon worden zonscherende kometen genoemd. \nDe tot nu toe (2019) bekende kometen zijn vrijwel allemaal interplanetair, op de twee interstellaire kometen 1I/'Oumuamua en 2I/Borisov na.\nEtymologie.\nHet woord \"komeet\" is afgeleid van het Latijnse woord \"cometes\", wat weer is afgeleid van het Griekse \"\u03ba\u03bf\u03bc\u03ae\u03c4\u03b7\u03c2\" (\"kom\u0113t\u0113s\"), letterlijk \"langharige\", en afstamt van het woord \"\u03ba\u03cc\u03bc\u03b7\" (\"kom\u0113\"), wat op diens beurt \"haar van het hoofd\" betekent. De Griekse wetenschapper en filosoof Aristoteles gebruikte voor het eerst de afgeleide vorm van \"\u03ba\u03cc\u03bc\u03b7\", \"\u03ba\u03bf\u03bc\u03ae\u03c4\u03b7\u03c2\", om te beschrijven wat hij zag als \"sterren met haar\". Het astronomische symbool voor kometen is (\u2604), bestaande uit een kleine schijf met drie haarachtige extensies.\nUiterlijk en samenstelling.\nKern.\nDe kern van een komeet is het vaste, centrale deel van de komeet, die soms 'vuile sneeuwbal' genoemd wordt (volgens een theorie voorgesteld door Fred Whipple). De kern van een komeet bestaat uit gesteente, stof en bevroren gassen ('ijs'). Bij verhitting door de zon sublimeert het ijs en produceren de gassen die door de sublimatie worden geproduceerd een atmosfeer (genaamd coma) die de kern omringt. De kracht die op de coma wordt uitgeoefend door de stralingsdruk van de zon en de zonnewind veroorzaakt de vorming van een enorme staart, die van de zon af wijst. Een klassieke komeetkern heeft een albedo van ongeveer 0,04.\nComa.\nHet gas vormt een wolk om de kern, die bekendstaat als de \"coma\". Door de geringe zwaartekracht van de komeetkern is de coma begrensd doordat de moleculen in deze wolk afgebroken worden onder invloed van zonlicht.\nPlasmastaart.\nDe overgebleven, geladen molecuulfragmenten worden vervolgens opgeveegd door de zonnewind, die ze meesleept in de vorm van een rechte staart. Het gaat vooral om H2O+, OH+, CO+, CO2+, CH+ en N2+. Deze \"plasmastaart\" of \"ionenstaart\" is vaak blauw op foto's. De breedte ligt tussen de 100.000 en 1 miljoen kilometer, terwijl de lengte in zichtbaar licht meestal miljoenen kilometers bedraagt, soms meer dan 1 AU. Plasmastaarten wijzen altijd van de zon af. Plasmastaarten heten \"type I\"-staarten.\nDeze staarten vertonen een gedetailleerde, veranderlijke structuur, karakteristiek voor gemagnetiseerde plasma's zoals in de zonnecorona.\nMen ziet\nSoms komt een plasmastaart los van de komeet, waarschijnlijk door wisselwerking met de zonnewind.\nStofstaart.\nKometen hebben vaak nog een tweede staart, de \"stofstaart\". Deze staart bestaat uit stofdeeltjes, die de ruimte in gejaagd worden onder het geweld van het gas dat van de komeetkern verdampt. Deze deeltjes zijn - anders dan de gassen in de ionenstaart - zwaar genoeg om volgens de wetten van Kepler een gebogen baan te volgen. De stofstaart wijst ook van de zon af, maar maakt een hoek van een paar graden met de richting naar de zon: hij loopt achter op de beweging van de komeet. De stofdeeltjes in deze staart weerkaatsen zonlicht, waardoor de staart wit oplicht. Stofstaarten heten \"type II\" (of III) staarten en kunnen 10 miljoen kilometer lang zijn. Binnen de stofstaart ziet men soms\nDe Komeet Hale-Bopp had een gasstaart die oplichtte in geel natriumlicht.\nUiteenvallen.\nSommige kometen vallen door de getijdekrachten van de zon of Jupiter in brokstukken uit elkaar, zoals komeet 3D/Biela in de negentiende eeuw, Komeet Shoemaker-Levy 9 in 1992 en Komeet 73P/Schwassmann-Wachmann in 1995. Uiteengevallen kometen zijn de oorzaak van het ontstaan van meteorenzwermen.\nNaam.\nVoor 1994 kreeg een komeet na ontdekking een naam bestaande uit het jaartal en een kleine letter. Na de periheliumpassage werd dit veranderd in het jaartal en een Romeins cijfer. Zo werd Komeet Kohoutek 1973f en 1973XII genoemd.\nSinds 1994 krijgen nieuw ontdekte kometen van de Internationale Astronomische Unie eerst een voorlopige naam. Als de baanelementen nauwkeurig genoeg bepaald zijn volgt een definitieve naam.\nDe voorlopige naam bestaat uit het jaar van ontdekking, gevolgd door een hoofdletter (A-Y, met uitzondering van I) en een volgnummer. De hoofdletter is A voor kometen ontdekt in de eerste helft van januari (1-15), B voor kometen ontdekt voor kometen ontdekt in de tweede helft van januari (16-31), etc. Komeet Hyakutake was 1996 B2, de tweede komeet ontdekt in de tweede helft van januari 1996. \nWanneer de baan beter bepaald is volgt een tweede letter:\nOok wordt de naam van de ontdekker of de satelliet die de komeet ontdekt heeft toegevoegd.\nKomeet Hyakutake is daarom C/1996 B2 (Hyakutake).\nKometen met een korte periode, verdwenen kometen, en interstellaire objecten ontvangen daarnaast een volgnummer, zoals 21P/Giacobini-Zinner (de 21e periodieke komeet), 5D/Brorsen, of 2I/Borisov. Op 2 februari 2023 waren 456 kort-periodische kometen bekend.\nOorsprong.\nMen neemt aan dat kometen restanten zijn van de tijd van de vorming van het zonnestelsel, brokken ijs met afmetingen tussen 1 en 50\u00a0km die in de buitenste delen van de zonnenevel gevormd werden. Door gravitationele perturbaties, veroorzaakt door de zwaartekrachtsvelden van de grote planeten, kunnen ze in een elliptische banen terechtkomen waardoor ze de binnenste delen van het zonnestelsel kunnen bereiken. Van kometen met kortere omlooptijden wordt gedacht dat ze uit de Kuipergordel afkomstig zijn (buiten de baan van Neptunus). Kometen met een langere omlooptijd hebben een oorsprong verder van de zon, in de zogenoemde Oortwolk. Ze hebben daarmee een andere oorsprong dan planeto\u00efden.\nDe Oortwolk.\nKometen hebben een elliptische baan, die soms zo excentrisch is dat ze bijna parabolisch is. De Nederlandse astronoom Jan Hendrik Oort leidde in 1950 uit deze banen af, dat langperiodische kometen afkomstig zijn uit een grote wolk op zo'n 10.000 astronomische eenheden van de zon (1 AE = gemiddelde afstand aarde-zon of ca. 150 miljoen km). Deze wolk wordt de Oortwolk genoemd. Af en toe wordt zo'n baan verstoord en raakt de komeet in een sterk excentrische baan die haar dicht in de buurt van de zon brengt. Het bestaan van deze wolk is hypothetisch en dus vooralsnog niet bewezen.\nDe Kuipergordel.\nEen jaar later wees de Nederlands-Amerikaanse astronoom Gerard Kuiper erop dat er nog komeetachtige objecten zouden moeten overblijven in de buitenste planetaire gebieden nadat het zonnestelsel zich gevormd had. Hij suggereerde het bestaan van een gordel van \"slapende\" kometen net buiten de banen van de planeten op zo'n 30-100\u00a0AE afstand; deze gordel staat vandaag bekend als de Kuipergordel. We weten nu dat de Kuipergordel de bron is van kometen met een relatief korte omlooptijd. Objecten in de Kuipergordel kunnen soms door de zwaartekrachtinvloed van een ander object van baan veranderen, zodat ze in de richting van de zon bewegen en daarna onder invloed van de zwaartekracht van de grote planeten verder naar binnen getrokken worden.\nDe Oortwolk is daarentegen de bron van kometen met een lange omlooptijd. Ze worden periodisch uit hun baan getrokken door externe invloeden, misschien door de zwaartekracht van een passerende ster of een ander hemellichaam of getijdenkrachten van de Melkweg.\nBehalve hun herkomst en de duur van hun omloop, is er nog een verschil tussen kometen met korte omloop en kometen met lange omloop. Doordat de Oortwolk het hele zonnestelsel omringt, zijn de kometen uit deze wolk niet gebonden aan het vlak van de ecliptica, waardoor ze van overal aan de hemel vandaan kunnen komen. De Kuipergordel ligt daarentegen in het vlak van de ecliptica en kometen uit de Kuipergordel bewegen daarom zelf in dit vlak.\nDe precieze samenhang tussen Oortwolk en Kuipergordel is niet bekend. Door middel van het onderzoek naar kometen en hun samenstelling hopen sterrenkundigen deze te ontrafelen.\nOnderzoek naar kometen.\nKometen bevinden zich het overgrote deel van hun bestaan ver weg van de invloed van de zon en zijn in hun bevroren toestand niet veel veranderd sinds het ontstaan van het zonnestelsel. Het zijn tevens de bouwstenen van het buitenzonnestelsel. Tevens toont de geologie van de planeten aan dat ze onder een hevig bombardement van kometen en planeto\u00efden lagen. De eerste tekenen van leven op aarde dateren van kort na die periode. Een mogelijke hypothese is dat zowel het water als de bouwstenen voor leven door middel van kometen op aarde is gekomen.\nVanwege dit verband met het ontstaan van het zonnestelsel, is er in de wetenschap een grote belangstelling voor kometen. Recente ruimtemissies zijn \"Giotto\", \"Vega\" en \"ICE\" (1986, komeet Halley), \"Stardust (komeet Wild, brengt januari 2006 kometenstof terug naar aarde), \"Deep Impact (onderzocht het binnenste van komeet Tempel 1 door er een koperen kogel in te schieten, kwam aan op 4 juli 2005) en \"Rosetta (plaatste op 12 november 2014 de lander \"Philae\" op komeet 67P/Tsjoerjoemov-Gerasimenko).\nMet \"Giotto\" bleek de kern van Komeet Halley een langwerpig, taps voorwerp te zijn (ongeveer 16 \u00d7 8\u00a0km in projectie, dus vergelijkbaar met Texel), met stof/water-fonteinen op 10% van het oppervlak en een temperatuur van 320 - 400\u00a0K en albedo 0,04. Er waren bergen en dalen te zien.\nKometen kunnen worden waargenomen in zichtbaar licht (fotometrie en spectrometrie), maar ook in r\u00f6ntgenstraling, ultraviolet, infrarood en radiostraling zowel vanaf de aarde als met satellieten in een baan om de aarde.\nMet satellieten als ROSAT en het Chandra X-Ray Observatory is r\u00f6ntgenstraling waargenomen van tientallen kometen, onder meer van Hyakutake, Encke en LINEAR. Er was geen verband met de r\u00f6ntgenstraling van de zon. Er werd lijnemissie gevonden van C4+, C5+, N4+, N5+, O6+ en O7+, naast een zacht continu\u00fcmspectrum van thermische remstraling met bijvoorbeeld kT ~0,3 keV.\nEnkele bekende kometen.\nVeruit de bekendste komeet is de komeet Halley, genoemd naar de Britse astronoom die er voor het eerst de omloopperiode van berekende (76 jaar). Recente met het blote oog zichtbare kometen waren die van Halley, Hyakutake, McNaught, die op het zuidelijk halfrond zelfs overdag zichtbaar was, en 17P/Holmes. De komeet Shoemaker-Levy 9 kwam in het nieuws omdat deze bij de ontdekking in 1993 al in stukken was gebroken, en ongeveer een jaar later te pletter sloeg op de planeet Jupiter. Deze komeet bood wetenschappers een unieke blik op de structuur van de komeetkern.\nExokometen.\nEr zijn ook kometen gevonden in de buurt van andere sterren dan de Zon. Dit worden exokometen genoemd. Begin 2013 waren er tien exokometen bekend.\nGeschiedenis van het onderzoek naar kometen.\nChina.\nChinese waarnemers noteerden de verschijning van een komeet uit het Oosten in 1059 v.Chr., de oudst bekende vermelding. Twee soorten kometen werden onderscheiden: met een wazige atmosfeer (=\"coma\") vrijwel zonder staart of met een duidelijke staart.\nKlassieke oudheid.\nAristoteles en Posidonius schreven over kometen. Ook Aristoteles onderscheidde kometen met en zonder staart en verklaarde ze als hete, droge lucht die ontsnapt aan de aardatmosfeer. Seneca gaf in zijn \"Quaestiones naturales\" in boek 7 \"De cometis\" een overzicht van de opvattingen in zijn tijd. Seneca had kritiek op de Griekse astronoom Ephorus omdat deze het uiteenvallen van een komeet - mogelijk die van 373 v.Chr. - beschreven had. Onmogelijk, volgens Seneca.\nRenaissance en later.\nEdmond Halley vond dat de komeet van 1682 dezelfde baan had als die van 1531 en 1607 en concludeerde dat dit een en dezelfde komeet moest zijn. Deze werd naar hem genoemd als komeet Halley. Mogelijk is die van 240 BCE ook deze komeet, omdat die omstreeks dat jaar ook te zien moet zijn geweest - dit zou dan de oudst gedocumenteerde waarneming zijn van de Komeet Halley.\nDe Nederlander Dirk Klinkenberg ontdekte de \"Grote komeet van 1744\" (C/1743 X1) die een staart met elf stralen had.\nOm kometen te vinden, gebruikte men een speciale telescoop, een kometenzoeker.\nBijbel, kunst en literatuur.\nKometen werden vroeger beschouwd als aankondigers van belangrijke gebeurtenissen, zoals de geboorte van een toekomstig groot leider of toekomstige rampen.\nBijbel en afgeleide kunst.\nIn 1 Kronieken is sprake van een zwaard dat Koning David boven Jeruzalem waarnam. Dit zou de komeet in sterrenbeeld Leeuw van 959 v.Chr. geweest kunnen zijn.\nEen van de mogelijke verklaringen voor de Ster van Bethlehem in het Evangelie volgens Matte\u00fcs, is dat het ging om een komeet. De Italiaanse schilder Giotto di Bondone verbeeldde dit in zijn beroemde schilderij \"L'Adorazione dei Magi\" en ESA's ruimtemissie \"Giotto\" naar komeet Halley is daarom naar hem genoemd.\nMiddeleeuwen.\nOp het wandtapijt van Bayeux uit 1068 staat de komeet van 1066 afgebeeld.\nShakespeare.\nIn de toneelstukken van Shakespeare worden kometen als aankondiging van gebeurtenissen genoemd (\"Julius Caesar\", \"1\u00a0Henry\u00a0VI\").\nSciencefiction.\nIn sciencefictionverhalen worden kometen en planeto\u00efden soms gebruikt als gemakkelijk ontginbare bronnen voor allerhande materialen. Kometen worden wel gezien als de woonplaats van toekomstige generaties ruimtebewoners die in de Oortwolk en Kuipergordel in reusachtige steden in uitgeholde kometen wonen."}
{"id": "6648", "revid": "45419", "url": "https://nl.wikipedia.org/wiki?curid=6648", "title": "Ostrogoten", "text": "De Ostrogoten (\"Ostragoten, Oostgoten\") vormden samen met de Visigoten de twee hoofdgroepen waarin de (Oost-)Germaanse stam der Goten zich splitste. Volgens de klassieke geschiedschrijvers werd vanaf circa 270 onderscheid gemaakt tussen de twee Gotische stammen. De Ostrogoten werden ook wel \"Oostgoten\" genoemd ter onderscheiding van de Visigoten of \"Westgoten\". Deze benaming is echter omstreden. Vermoedelijk zijn de benamingen ontstaan op basis van de verschillende gebieden waarin de Goten zich hadden gevestigd.\nGeschiedenis.\nOp de vlucht voor de Hunnen.\nIn Oekra\u00efne bouwden zij onder Achiulf en Ermanarik een rijke cultuur op, maar werden door de Hunnen omstreeks 375 verdreven. Het vroege Ostrogotisch rijk viel uiteen. Een deel van het volk onderwierp zich aan de Hunnen, er was een groep die een toevlucht zocht in de Krim en een gedeelte trok in de richting van de Dnjepr en later in de richting van de Donau. Deze laatste groep stond onder leiding van Alatheus en Safrax.\nOstrogoten binnen het Romeinse Rijk.\nDe Ostrogoten onder leiding van Alatheus en Safrax wilden zich in het Romeinse Rijk vestigen, maar kregen daarvoor geen toestemming. De Romeinen hadden op dat moment te maken met een opstand van de Visigoten, een volk dat evenals de Ostrogoten op drift was geraakt voor de Hunnen en dat wel toestemming had gekregen voor vestiging. De Ostrogoten trokken zich evenwel niets van het verbod aan en staken de Donau-grens over, waarbij ze weinig tegenstand ondervonden van de Romeinen. Ze sloten zich aan bij de opstandige Visigoten. In 378 versloegen Visigoten en Ostrogoten gezamenlijk het Romeinse leger van keizer Valens bij Adrianopel. In de vredesbesprekingen die daarna plaatsvonden kregen Alatheus en Safrax een deel van Pannoni\u00eb toegewezen als vestigingsgebied.\nEen andere groep Ostrogoten onder leiding van Odotheus werd in 386 toegelaten in het Romeinse Rijk. Het contact verliep niet vreedzaam. In Thraci\u00eb werd Odotheus vermoord en zijn volk werd gedwongen zich in Anatoli\u00eb te vestigen. In 399 kwamen zij in opstand onder leiding van Fribigild. Deze opstand werd neergeslagen, Fribigild sneuvelde in de strijd tegen de Romeinen.\nDe oorlog van Radegast.\nDe Ostrogoten die in Pannoni\u00eb verbleven, verlieten dit gebied omstreeks 400 en zwierven sindsdien ten noorden van de Donau en ten oosten van de Rijn. Ze werden geleid door Radegast. Deze verzamelde samen met andere leiders een leger van Ostrogoten en andere Germaanse stammen. In 405 trok dit Germaanse leger naar het zuiden en deed een grote inval in Noord-Itali\u00eb. Geruime tijd kon dit leger ongestoord zijn gang gaan, maar begin 406 werd het ingesloten door de Romeinen en bij de Florence vernietigd. De overwonnen Ostrogoten sloegen op de vlucht en sloten zich daarop aan bij de Hunnen.\nHet einde van de heerschappij van de Hunnen.\nBijna een halve eeuw waren de Ostrogoten vazallen van de Hunnen en vochten als bondgenoten mee in verschillende oorlogen. In de belangrijke Slag op de Catalaunische Velden vochten de Ostrogoten aan de zijde van de Hunnen tegen het Romeinse Rijk.\nNa de dood van Attila de Hun besloten de drie belangrijkste Ostrogotische vorsten, Valamir, Thiudimir en Vidimir zich te ontdoen van de heerschappij van de Hunnen en kwamen in opstand. Samen met de Gepiden, Rugi\u00ebrs en Skiren versloegen ze de Hunnen in 454 bij de Slag aan de Nadao in Pannoni\u00eb. De Hunnen vertrokken hierna in oostelijke richting.\nDoor deze overwinning hadden de Ostrogoten hun vrijheid herwonnen. Van het Oost-Romeinse Rijk kregen ze toestemming om zich te vestigen in Pannoni\u00eb in ruil voor een bondgenootschap. De Ostrogoten kregen de taak om het lange grensgebied langs de rivier de Sava te beschermen tegen aanvallen vanuit het noorden, een taak die vanaf de jaren 456-457 leidde tot de opkomst van een vrijwel onafhankelijk Ostrogotisch rijk in dat deel van Pannoni\u00eb.\nPannoni\u00eb.\nGedurende de periode dat de Ostrogoten als bondgenoten in Pannoni\u00eb verbleven, waren er voortdurend schermutselingen met andere Germaanse volken als de Skiren, Herulen en Gepiden. Tegelijkertijd arriveerden nieuwe groepen (Avaren, Slaven en Bulgaren) op de Balkan en begonnen het gebied ten oosten van de Donau te infiltreren. Pas omstreeks 469 lukte het de Ostrogoten tijdens de Slag aan de Bolia om een einde te maken aan de vijandelijkheden. De Skiren en Herulen trokken naar Itali\u00eb, waar zij als huurlingen werden opgenomen in het West-Romeinse leger. Het door de oorlog uitgemergelde land was evenwel niet langer in staat om de Ostrogoten te onderhouden. Onder leiding van Thiudimir verliet in 471 een deel van de Ostrogoten Pannoni\u00eb. Zij bezetten Naissus (Ni\u0161) en maakte zich meester van Neder-Moesi\u00eb. Een andere groep Ostrogoten onder leiding van Vidimir vertrok in 473 naar Itali\u00eb. De West-Romeinse keizer Glycerius wist Vidimir ertoe te bewegen naar Galli\u00eb te trekken naar hun stamverwanten de Visigoten.\nItali\u00eb.\nVanaf deze periode maakten de Ostrogoten het Oost-Romeinse rijk weer onveilig. Om de aandacht van de Ostrogoten af te leiden, bedacht keizer Zeno van Byzantium een afleidingsmanoeuvre: hij gaf opdracht aan Theodorik om het Byzantijnse gezag in het West-Romeinse Rijk opnieuw te herstellen. Deze versloeg Odoaker en werd er de nieuwe machthebber.\nOostgotisch Koninkrijk.\nHet eens zo machtige Romeinse Rijk was uiteengevallen in twee delen. In het oosten was het Oost-Romeinse Rijk, heden beter bekend als Byzantium, zelfstandig geworden, in het westen was het West-Romeinse Rijk overspoeld door Germaanse stammen. Theodorik de Grote, de koning van de Ostrogoten, had Itali\u00eb veroverd en Ravenna tot hoofdstad van zijn rijk gemaakt. Bij zijn dood in 526 liet Theodorik geen mannelijke nakomelingen na; een van zijn dochters, Amalasuntha of Mathaswintha, zou zijn troon moeten bestijgen. De kroonraad koos Amalaswintha tot koningin. Inmiddels reisde Cethegus, de leider van de Romeinse adel, naar Byzantium om keizer Justinianus te verzoeken de geniale veldheer Narses tot een veldtocht tegen de Ostrogoten over te halen. Justinianus wenste een godsdiensteenheid in zijn rijk. Aangezien de Ostrogoten het arianisme aanhingen, moesten ze uit de weg geruimd worden.\nDe keizer zond echter generaal Belisarios (ook wel Belisarius genoemd) met een Byzantijns leger naar Ravenna. Deze Belisarios had al eerder de Vandaalse koning Gelimer gevangengenomen in Noord-Afrika. Intussen hadden de Ostrogoten in Itali\u00eb echter het leger gemobiliseerd en Belisarios werd teruggeworpen. Na de overwinning op Belisarios - die niet definitief verslagen was maar zich slechts teruggetrokken had - kwam het in de kroonraad van de Ostrogoten, tot bloedige intriges. Spoedig werd Theodahad tot nieuwe koning gekozen. Niet alleen uit liefde voor Julia, de dochter van de Romeinse tiran Cethegus, maar ook uit politieke overwegingen zocht Theodahad een compromis met Byzantium. Theodahad dwong Cethegus naar Byzantium te vluchten. In de kroonraad te Ravenna kwam het echter opnieuw tot intriges, men was het onder andere niet eens met de houding van Theodahad jegens de Romeinen en weldra werd hij weer afgezet en opgevolgd door Witiges.\nBelisarios maakte handig gebruik van deze Ostrogotische verdeeldheid en wist Napels en Rome te veroveren. De in paniek geraakte Ostrogoten boden hem zelfs de troon van hun koninkrijk maar de onkreukbare Belisarios weigerde om zijn keizer te verraden. Voor hij echter definitief de Ostrogoten kon verslaan, werd hij teruggeroepen naar Constantinopel. Justinianus was het voorstel van de Ostrogoten aan Belisarios ter ore gekomen en vertrouwde hem niet meer.\nHet einde van de Ostrogoten.\nIn 541 werd Totila gekroond tot koning. Hij was een begaafd veldheer, die uiteindelijk heel het noorden van Itali\u00eb heroverde en de Byzantijnen zelfs verdreef uit Rome. De herovering van Rome stelde hem in staat om de politieke controle over de stad te verwerven, wat hij voor een deel bereikte door Romeinse senatoren terecht te stellen. Vele senatoren vluchtten naar Constantinopel.\nTotila sneuvelde in 552 in de Slag bij Taginae tegen de Byzantijnse generaal Narses. Deze bracht de Ostrogoten onder leiding van de laatste koning Teia, een definitieve nederlaag toe in de Slag bij Mons Lactarius (553). Het Ostrogotische Rijk werd bij het Byzantijnse Rijk gevoegd en de overlevende Ostrogoten verlieten het Romeinse schiereiland. Ze vestigden zich in de Oostenrijkse Alpen, waar ze opgingen in de plaatselijke Bajuwaren. Itali\u00eb was inmiddels grotendeels verwoest en van de Romeinse bestuurlijke en culturele erfenis, die onder de Ostrogoten grotendeels bewaard was gebleven, was niet veel meer over. Volgens de meeste deskundigen was hiermee de klassieke oudheid voor Itali\u00eb definitief ge\u00ebindigd en waren de middeleeuwen begonnen."}
{"id": "6650", "revid": "628344", "url": "https://nl.wikipedia.org/wiki?curid=6650", "title": "Theodorik de Grote", "text": "Theodorik de Grote (Pannoni\u00eb, ca. 451 - Ravenna, 30 augustus 526) was koning van de Ostrogoten. Hij volgde zijn vader Theodemir op in 474 en regeerde tot aan zijn dood. Keizer Zeno benoemde hem tot consul in 484, en aldus heerste hij over een gedeelte van Itali\u00eb. Hij was ook bekend onder de naam Diederik van Bern (naar zijn zomerresidentie Verona).\nJonge jaren.\nTheodorik bracht een gedeelte van zijn jeugd door als gijzelaar aan het hof in Constantinopel. Zijn vader wist daarmee de Oost-Romeinse keizer Leo I een garantie te geven dat hij het verdrag met de keizer zou respecteren. Tijdens deze periode leerde Theodorik veel over de Romeinse gebruiken en krijgskunst.\nAls jongeman was hij aanwezig bij diverse veldtochten die zijn vader voerde. In 469 werden de Gepiden overwonnen in de Karpaten tijdens de Slag aan de Bolia. Het Romeinse Moesia werd in 471 bezet en Theodorik zelf leidde een aantal gevechten tegen Theodorik de Oudere. Verder viel Theodorik later als generaal van het Oost-Romeinse Rijk een aantal malen Itali\u00eb binnen.\nDe Ostrogoten veroveren Itali\u00eb.\nIn 476 had de Germaanse huurlingenleider, Odoaker de laatste West-Romeinse keizer afgezet, wiens West-Romeinse Rijk alleen nog bestond uit de oude kernprovincie Italia, en zichzelf uitgeroepen tot koning van Itali\u00eb. Odoaker zond de keizerlijke regalia naar Zeno in Constantinopel, waarmee Odoaker zichzelf onderwierp aan Zeno en de titel \"Rex\" aannam, wat 'koning' betekent.\nZeno gaf in 488 Theodorik toestemming om met zijn Ostrogoten Itali\u00eb binnen te vallen. Theodorik probeerde dit verschillende malen, maar werd steeds terug gedreven door de legers van Odoaker. Uiteindelijk kreeg hij vaste voet in Itali\u00eb. Hij versloeg de troepen van Odoaker, eerst in augustus, aan de Isonzo, en daarna, in september bij Verona. Uiteindelijk veroverde Theodorik in 493 Ravenna en maakte het tot hoofdstad van zijn rijk. Hoewel Theoderiks veldslagen succesvol waren had hij een list nodig om Odoakar uit de weg te ruimen. Op een zogenaamd vredesbanket liet hij hem verraderlijk vermoorden waarmee hijzelf de heerser van Itali\u00eb werd. \nHet Ostrogotische rijk strekte zich nu uit van Sicili\u00eb tot Dalmati\u00eb. Ondanks zijn Germaanse wortels werd Theodorik door zowel Romeinen als Goten als koning erkend. In Theodoriks rijk leefde ieder volk onder diens eigen wetten.\nRelatie met andere Germaanse vorsten en volkeren.\nIn 507 sneuvelde koning Alarik II van de Visigoten in de Slag bij Vouill\u00e9 tegen de Franken. Alarik werd opgevolgd door Amalarik, maar deze was nog minderjarig. Hierdoor werd Theodorik regent voor de jonge koning. Door de Slag bij Vouill\u00e9 verloren de Visigoten Aquitani\u00eb aan de Franken. Alleen Septimani\u00eb werd door de Visigoten behouden. Dit is aan het ingrijpen van Theodorik te danken. Theodorik stelde zijn grenzen veilig door huwelijksbanden met deze volkeren aan te gaan. Zijn zuster Amalafrida was getrouwd met Thrasamund, koning van de Vandalen en Theodorik zelf trouwde met Audofleda, de zus van koning Clovis I van de Franken.\nDood en nalatenschap.\nOp 30 augustus 526 stierf Theodorik. Theodoriks dochter, Amalasuntha werd koningin van de Ostrogoten. Zij wist het rijk echter niet bijeen te houden en de katholieke Romeinen en de ariaanse Ostrogoten groeiden uit elkaar. Dit zette de Oost-Romeinse keizer Justinianus ertoe aan, nadat ze vermoord was, de Ostrogoten de oorlog te verklaren. Rond 550 was het rijk nagenoeg vernietigd.\nTheodorik droeg echter wel bij tot het bewaren van de Romeinse cultuur in Itali\u00eb. Zijn mausoleum en de Basiliek van Sant'Apollinare Nuovo zijn nog altijd te bezichtigen in Ravenna."}
{"id": "6653", "revid": "75723", "url": "https://nl.wikipedia.org/wiki?curid=6653", "title": "SETI", "text": "SETI, de \"search for extraterrestrial intelligence\" (De zoektocht naar buitenaardse intelligentie) is een project waarbij door gevoelige radiotelescopen wordt gezocht naar signalen uit de ruimte die kenmerken hebben waaruit blijkt dat ze veroorzaakt zouden kunnen zijn door een buitenaardse beschaving.\nHet zou kunnen gaan om het toevallig onderscheppen van signalen die door een beschaving worden geproduceerd, of om signalen die opzettelijk worden uitgezonden om contact te maken met onbekende beschavingen elders. Hoewel er plausibele argumenten zijn om aan te nemen dat dergelijke beschavingen waarschijnlijk bestaan, (de vergelijking van Drake) is het tot nu toe nog niet gelukt ook maar enig intelligent signaal van buitenaardse oorsprong op te vangen.\nGeschiedenis.\nHet plan om naar buitenaardse radiosignalen te zoeken is al in de jaren 70 geopperd door o.a. Carl Sagan maar door geldgebrek kwam er nooit iets van terecht.\nIn 1996 ontstond het voornemen bij NASA om het zoeken van buitenaards leven nu maar eens serieus aan te pakken. David Gedye en Craig Kasnoff ontwierpen een plan om onderzoek te doen naar buitenaardse wezens. Hun idee kreeg veel steun van academies maar moest nog veel verder uitgewerkt worden. In 1998 was het plan al zo ver dat er geld ingezameld werd voor verdere uitwerkingen. In 2000 heeft NASA het SETI-Project van start kunnen laten gaan.\nManier van werken.\nOm het SETI-Project goed te laten verlopen heeft NASA een tweetraps-strategie gemaakt. Er zijn hier twee losse projecten die allebei naar buitenaards leven gaan zoeken.\nTargeted Search.\nDit is de eerste strategie. Hierbij worden ongeveer 850 zonachtige sterren in een straal van 75 lichtjaar vanaf de Aarde met radiotelescopen onderzocht. Men koos voor zonachtige sterren omdat daar kans om een vorm van leven te vinden het grootst wordt geacht, aangezien de tot dusverre enige bekende plek waar leven heerst, de Aarde, ook om een zonachtige ster (onze zon) draait.\nSky Survey.\nDit is de tweede strategie van het SETI-Project. Hierbij worden antennes die al gebruikt worden om satellieten mee te volgen, ook gebruikt om straling uit het heelal op te vangen. Dit netwerk van antennes heet het Deep Space Network. Deze manier is echter wel minder nauwkeurig, want bij de eerste strategie worden frequenties tussen de 1 en de 3 GHz onderzocht en bij de Sky Survey zijn het frequenties tussen de 1 en de 10 GHz.\nOm de grote stroom gegevens die de antennes opvangen te analyseren is er in samenwerking met de Universiteit van Berkeley een distributed computing project gestart dat de mogelijkheid biedt om over de hele wereld processortijd te gebruiken van vrijwilligers. Met SETI@home kunnen deze vrijwilligers een programma installeren dat kleine stukjes (\"Work Units\") van deze gegevens ophaalt, analyseert en de resultaten vervolgens opstuurt naar SETI.\nDe mensheid heeft ook enige stappen in de omgekeerde richting gedaan: aan boord van diverse ruimteschepen (Pioneer, Voyager) is een plaquette of grammofoonplaat met gegevens over de aarde en de mensheid meegezonden."}
{"id": "6654", "revid": "231402", "url": "https://nl.wikipedia.org/wiki?curid=6654", "title": "Egon Schiele", "text": "Egon Schiele (Tulln, 12 juni 1890 \u2013 Wenen, 31 oktober 1918) was een Oostenrijks expressionistisch kunstschilder.\nLevensloop.\nSchieles vader was hoofd van de spoorwegen in Tulln an der Donau. Ook zijn grootvader werkte bij het spoor, evenals de latere voogd van Schiele, die er ingenieur was. Schiele maakte voor zijn plezier treinreizen en tekeningen van treinen en speelde op zijn 23ste jaar nog met een speelgoedtrein, waarbij hij alle geluiden die daarbij horen nadeed. Zijn vader, gek geworden door syfilis, overleed toen Schiele pas 15 jaar was. Ook een zusje was jong gestorven en in het gezin werden bovendien twee kinderen levenloos geboren. De relatie tussen Schiele en zijn moeder was bijzonder moeizaam en schijnbaar liefdeloos. Met zijn zuster Gerti had Schiele een incestueus contact.\nEen loopbaan bij de spoorwegen had voor de hand gelegen, maar Schiele ging tegen de oorspronkelijke wens van zijn moeder en zijn voogd naar de kunstacademie in Wenen, waar hij overigens matige resultaten behaalde. Eerder werd Schiele be\u00efnvloed door Gustav Klimt en diens Sezession-beweging.\nIn 1909 leerde Schiele de kunstcriticus Arthur Roessler kennen, die zeer positief stond tegenover zijn werk en later ook een biografie schreef over Schiele.\nTussen 1911 en 1915 had Schiele een relatie met Wally Neuzil. Omdat zij ongehuwd samenwoonden, werden zij in 1911 verjaagd uit hun woonplaats in het Boheemse Krumau (waar Schieles moeder vandaan kwam) en verhuisden naar Neulengbach, een voorstad van Wenen. Ook daar ontstond een schandaal, omdat Schiele zeer jonge meisjes als model naakt liet poseren. De tekeningen van masturberende jonge meisjes kwamen in de openbaarheid.\nIn april 1912 werd hij gearresteerd voor het verleiden van een meisje van 13, wat onder de leeftijd was waarop mensen juridisch seks mochten hebben. Hierdoor kwam Schiele enige tijd (drie weken in voorhechtenis) in de gevangenis terecht; de uiteindelijk uitgesproken straf bedroeg drie dagen. In 1915 be\u00ebindigde Schiele de relatie met Wally om in hetzelfde jaar te trouwen met Edith Harms. Kort daarna moest Schiele in militaire dienst, het waren immers de jaren van de Eerste Wereldoorlog. Hij kreeg echter een kantoorbaan en kon daarom contact houden met Edith. Maar vanwege deze baan kon hij minder schilderen.\nOp 28 oktober 1918 overleed Edith aan de Spaanse griep, zij was toen zes maanden zwanger. Drie dagen later overleed Schiele aan dezelfde ziekte, pas 28 jaar oud.\nWerk.\nDe werken van Egon Schiele zijn expressionistisch en behoren tot de schilderstijl van de Weense Sezession.\nDe tekeningen en schilderijen van Schiele zijn voornamelijk afbeeldingen van mensen. In beperkte mate heeft Schiele stadsgezichten en landschappen geschilderd. Door het sterke gebruik van lijnen kan Schiele eerder als een tekenaar dan als een schilder gezien worden. Kleur in de schilderijen wordt pas achteraf aangebracht, als de tekening af is. Het kleurgebruik versterkt echter wel de vervreemdende werking in hoge mate. De schilderijen van Schiele doen denken aan die van Kokoschka, maar hebben ook een kubistisch karakter.\nHoewel Schiele sterk be\u00efnvloed is door het werk van Gustav Klimt, zijn de lijnen die hij gebruikt toch geheel anders van aard. Terwijl Klimt vooral ronde, zachte vormen afbeeldt, waarmee hij de menselijke vorm idealiseert, gebruikt Schiele krachtige, hoekige lijnen. De afgebeelde lichamen worden hierdoor als vreemd en vaak beangstigend ervaren door de toeschouwer. Vrouwen zowel als mannen worden meedogenloos in hun naaktheid weergegeven, in ongebruikelijke poses. Toch kreeg het werk van Schiele in zijn tijd veel bijval.\nHet zelfportret speelt in het werk van Schiele een centrale rol. Hij beeldt zichzelf af tegen een lege achtergrond. Door de hoekige vormen van het lichaam, de onrealistische kleuren en de vaak panische blik in de ogen doen deze portretten zeer vervreemdend aan. De zelfportretten, waarin Schiele zichzelf meedogenloos laat zien, kunnen nog wel eens als schokkend worden ervaren, vanwege het expliciet seksuele, narcistische en exhibitionistische karakter.\nGezien zijn jeugd is het niet verbazingwekkend dat in het werk van Schiele de dood een grote rol gespeeld heeft. Zo zijn er schilderijen getiteld \"De dode moeder\", \"De dood en het meisje\". Het laatste schilderij laat de omarming zien van de dood, die eruitziet als Schiele zelf en zijn ex-vriendin Wally.\nEgon Schiele heeft ook landschappen geschilderd, zoals de \"\" (zinkende zon), uit 1913.\nNa het huwelijk met Edith lijken de lijnen in Schieles schilderijen wat ronder en zachter te worden. Zijn leven met Edith was meer burgerlijk en geregeld van aard, dan het leven met Wally geweest is.\nMusea.\nZijn werk is o.a. te zien in:"}
{"id": "6655", "revid": "37164", "url": "https://nl.wikipedia.org/wiki?curid=6655", "title": "Roeselare", "text": "Roeselare (Frans: \"Roulers\") is een centrumstad in de Belgische provincie West-Vlaanderen. De stad telt ruim 66.000 inwoners en ligt centraal in de provincie West-Vlaanderen. De stad is van oudsher een handelsstad en staat ook wel bekend als de Rodenbachstad. De belforttoren en het Klein Seminarie zijn belangrijke bezienswaardigheden.\nGeschiedenis.\nRoeselare werd al vermeld in 847: \"in territorio Menap quod nunc Mempiscum appellant ... Rollare\" en was vanaf de 10e eeuw een belangrijke nijverheids- en handelsplaats, die in 1250 stadsrechten en privileges kreeg.\nRond 1260 werd op de markt een belfort en halle gebouwd. Omdat er geen verdedigingswerken rond de stad waren opgetrokken, was de stad een gemakkelijk doelwit voor plunderaars. Om de veiligheid te garanderen, werden in Roeselare al snel enkele schuttersgilden opgericht. Die konden uiteraard weinig verrichten tegen oorlogsgeweld. In 1488 en 1492 werd de stad verwoest door het leger van Maximiliaan van Oostenrijk. Zo goed als alle vroegmiddeleeuwse bouwwerken waren met de grond gelijk gemaakt. De stad werd rond 1500 opnieuw opgebouwd, in een andere bouwstijl dan voorheen.\nHet centrum van Roeselare behoorde steeds tot de heerlijkheid Wijnendale.\nEnige tijd was er vrede in Roeselare, maar dit was slechts stilte voor de storm. Op 26 augustus 1566 trok de beeldenstorm door de stad. Verschillende beelden uit de Sint-Michielskerk en uit de halle sneuvelden. Na het uitbreken van de Tachtigjarige Oorlog verdween de ooit bloeiende lakenindustrie volledig uit Roeselare en volgde een periode van economisch verval. Deze donkere periode kende echter een lichtpuntje: in Veneti\u00eb werd Roeselarenaar Adriaan Willaert een gevierd componist van meerstemmige muziek.\nIn 1609 werd het Twaalfjarig Bestand afgeroepen. Roeselare herrees, maar niet voor lang, want vanaf 1640 begon de oorlog opnieuw.\nDoor de vrede van Nijmegen in 1678 werd Roeselare een deel van Frankrijk en zo ook een grensstad, met alle gevolgen van dien. Roeselare werd een beruchte smokkelroute. De stadskas was leeg en er was dus geen geld om het belfort en de halle te herstellen. Dit had tot gevolg dat op 30 oktober 1704 het belfort instortte. In zijn val vernielde de toren het grootste deel van de halle zelf. Met het puin werd een nieuwe, kleinere opgetrokken, die echter afbrandde in 1749. De kelders van het vroegere belfort bevinden zich nog steeds onder het marktplein.\nOndanks de vele verwoestingen en rampen die Roeselare tijdens haar geschiedenis gekend heeft, bleef de Sint-Michielskerk in redelijk goede staat. Toch is de toren als gevolg van een hevige storm op 19 januari 1735 ingestort. De toren werd herbouwd; enkele tientallen meters korter. De drie grote rampen verklaren grotendeels, dat de kerk drie bouwstijlen kent. Rond 1770 werd het stadhuis in rococostijl gebouwd.\nNa de slag bij Waterloo werd Roeselare weer Nederlands, tot de onafhankelijkheid van Belgi\u00eb. De onafhankelijkheid bracht ook armoede mee. Gelukkig verbeterde de situatie aanzienlijk na de aanleg van de spoorweg Kortrijk-Brugge (1838) en na de uitvinding van de stoommachine.\nVan 1862 tot 1872 werd het kanaal naar de Leie gegraven. Ook dit zorgde voor een heropleving van de economie. Nadat het kanaal gegraven was werden aanlegsteigers gebouwd en groeide de industrie in Roeselare, wat tot een bevolkingstoename leidde. Roeselare stond bekend als het Manchester van Belgi\u00eb.\nOp 28 juli 1875 vond de Groote Stooringe plaats, een studentenopstand tegen het gebruik van Frans in het onderwijs, geleid door Albrecht Rodenbach. Rodenbach stichtte tal van studentenverenigingen en was ook schrijver. Rodenbach was in Roeselare zo populair dat er na zijn dood een krant naar hem werd vernoemd, het \"Rodenbachsblad\".\nDe stad had tijdens de Eerste Wereldoorlog veel te lijden van het geallieerde artillerievuur. Tijdens Schuwe Maandag op 19 oktober 1914 volgde een vergelding voor de geboden tegenstand tegen de Duitse bezetter in het begin van de oorlog. Duitse soldaten trokken een spoor van moord en vernieling doorheen Roeselare, staken 252 huizen in brand en vermoordden zo'n 240 burgers. De Duitse bezetter dacht dat de Roeselaarse bevolking op hen geschoten had. Er was weerstand geweest, maar die kwam van een compagnie Franse Dragonders die de aftocht van hun kameraden moest dekken.\nNa de Eerste Wereldoorlog werd de stad heropgebouwd, maar was pas volledig klaar toen de Tweede Wereldoorlog begon. De stad heeft niet veel geleden onder de Tweede Wereldoorlog en werd door de Polen bevrijd. Getuige hiervan is het Polenplein, voordien de Houtmarkt, de gedenkstenen voor de gesneuvelde Poolse soldaten en het Pools Monument op de Onze-Lieve-Vrouwemarkt.\nRoeselare stond, vooral in de 19e en 20e eeuw, ook bekend om zijn nieuwmarkters. Nieuwmarkters waren handelaars van de nieuwe markt en vormden rond die markt een eigen getto. Nieuwmarkters hadden onder elkaar een eigen taal, zoals het Bargoens, en stonden er om bekend dat ze alles aan iedereen konden verkopen. Hoewel de meeste nieuwmarkters bijna geen Frans, Duits of Engels spraken, slaagden ze er toch in om in Walloni\u00eb of aan buitenlanders in Roeselare (bijvoorbeeld tijdens de wereldoorlogen) goederen te verkopen met grote winsten. De kleine, goedkope huisjes waarin de nieuwmarkters leefden bestaan nog altijd rond de Blekerijstraat en de omgeving van het oude begraafplaats in Roeselare.\nEind jaren 1940 werd de REO-groenten- en fruitveiling in gebruik genomen. Deze is nog steeds de grootste groenten- en fruitveiling van Vlaanderen. In 1965 werd Beveren bij Roeselare gevoegd, in 1977 Oekene en Rumbeke.\nNaamgeving.\nDe naam Roeselare heeft in de loop der tijden talrijke spellingvarianten gekend. Vooral het eerste deel van de naam is veelvuldig gewijzigd. Tot het einde van de 11e eeuw was dit bijna haast altijd Ros. Daarna werd de \"o\" gaandeweg en ten slotte definitief vervangen door de \"oe\"-klank, aanvankelijk en korte tijd nog als \"u\" geschreven, maar daarna tot omstreeks het einde van de 15e eeuw \"oe\". Onder invloed van het Frans (\"Roulers\") werd de oe-klank vanaf dan als \"ou\" geschreven. Pas vanaf 1937, toen de moderne plaatsnamenspelling werd aangenomen, werd teruggegrepen naar de \"oe\" en werd Roeselare de offici\u00eble naam. De schrijfwijze Roeselare (teruggevonden in documenten van de periode 1302-1520) is dus veel ouder dan bijvoorbeeld \"Roussellaere\" (16e eeuw en later).\nDe betekenis van de naam is in de loop der eeuwen felomstreden. De nieuwste lingu\u00efstische bevindingen geven volgende uitleg: \"roes\" zou terug te leiden zijn op de Gotische wortel \"raus\" (riet). Afgaande op de oudste vormen die van \"laar\" bekend zijn, gaat dit woord terug op het Germaanse \"hlaeris\", een open plaats in het bos. Deze taalkundige bevindingen worden bevestigd door de ligging van Roeselare. In de vroegste tijden lag Roeselare helemaal in het Vlaamse Woud \u2013 tientallen bostoponiemen herinneren daar nog aan. Een daarin liggend \"laar\", dus een open plaats, was de beginkern van het huidige Roeselare. Gelet op het feit dat een tiental waterlopen in het Roeselaarse \"laar\" samenvloeien, was dit waarschijnlijk een drassig en moerasachtig gebied waar riet goed gedijt. Samengevat is Roeselare dus een drassige, met riet begroeide open plaats in een bos.\nKernen.\nNaast het centrum van Roeselare zelf telt de gemeente nog de deelgemeenten Beveren, Oekene en Rumbeke.\nDe kernen Beveren en Rumbeke zijn door nieuwe bebouwing en bedrijventerreinen vergroeid geraakt met het stadscentrum van Roeselare. De kleine kern van Oekene ligt op de grens van het landelijke open gebied ten zuiden van de stad en de verstedelijking bij Rumbeke. De agglomeratie van de stad strekt zich uit langs het kanaal Roeselare-Leie, bijna tot aan de agglomeratie van de nabijgelegen kleinere stad Izegem.\nIn de gemeente Roeselare liggen nog enkele kleinere gehuchten, in deelgemeente Roeselare zelf De Ruiter, in deelgemeente Beveren Kapelhoek. Op het grondgebied Rumbeke ligt langs de steenweg naar Menen (N32) op minder dan een kilometer ten zuiden van de grote ring, circa 3\u00a0km van het stadscentrum, het dorp Zilverberg (V). Het dorpje Beitem (VI) ligt ongeveer drie kilometer meer zuidelijker langs dezelfde weg.\nDe stad zelf telt verscheidene katholieke parochies, namelijk Sint-Michiel, Sint-Amand, Heilig-Hart, Sint-Jozef, Heilige-Godelieve en Onze-Lieve-Vrouw (de wijk Krottegem) en er is een protestantse kerk.\nDe gemeente Roeselare grenst aan de volgende gemeenten en dorpen:\nNatuur en landschap.\nRoeselare ligt in Zandlemig Vlaanderen in de vallei van de Mandel. Door deze vallei werd ook het Kanaal Roeselare-Leie gegraven. De stad ligt op een hoogte van 21 tot 37 meter.\nTot het stadsgebied behoort het Provinciaal Domein Sterrebos. Verder is er het natuurreservaat De Kleiputten tussen Oekene en Zilverberg.\nIn het stadscentrum vormt het Grote Bassin met daar omheen het Sint-Sebastiaanspark en het Noordhof een groene long. Hier worden ook de jaarlijkse parkconcerten gehouden. Het bassin is uitgegraven in de bedding van de Mandel. Het Kleine Bassin iets meer oostwaarts is in de bedding van de Sint-Amandsbeek gegraven. Hiernaast ligt ook De Ronde Kom.\nVerder zijn er nog parken als het Rodenbachpark, het Collegepark en het Heilig Hartpark.\nHet concept tuinwoonwijk ontstond begin vorige eeuw in de streek van Roeselare. Zo was de Bataviawijk een van de eerste tuinwijken van Belgi\u00eb.\nDemografische ontwikkeling.\nDemografische ontwikkeling van de fusiegemeente.\nAlle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.\nWinkelen.\nVoor de toeristische uitstraling van de stad, is het winkeltoerisme een belangrijke component. De Ooststraat is de bekendste winkelstraat van de stad. Belangrijke jaarlijkse evenementen voor het winkelen zijn ook de batjes, de Winkelnacht, de kermissen, kerst-/eindejaarsshopping, straathappenings zoals deze van de Meensesteenweg. Jarenlang was er ook de Westlaanpromenade. Deze kende zijn laatste editie in 2017. Veel feestelijkheden zoals carnaval en de Groote Stooringe zetten de hele stad in beweging en gaan ruimschoots verder dan het puur commerci\u00eble aspect. Langs de Brugsesteenweg vestigden zich tal van middelgrote detailhandels.\nDe wekelijkse dinsdagmarkt (voormiddag) is een traditie in Roeselare en wordt georganiseerd op de Grote Markt, de Botermarkt en het Polenplein. Deze drie locaties zijn met elkaar verbonden door verkeersluwe doorgangen. Op 1 mei wordt de Dag van de Arbeid gevierd op het Stationsplein. Op de Nationale Feestdag is er elk jaar op 21 juli een stratenloop en muzikale animatie. Ook het Feest van de Vlaamse Gemeenschap wordt in Roeselare gevierd. Bij speciale gelegenheden zijn er shows voorzien op het Polenplein.\nEconomie.\nRoeselare vervult in West-Vlaanderen een functie als inkoopstad en de stad tracht naar buiten te treden als het bruisende hart van de provincie. Het centrum telt enkele winkelstraten (Ooststraat, Noordstraat, Sint-Amandsstraat, Manestraat, Wallenstraat, Zuidstraat en zijarmen), alle rond de Grote Markt, het Polenplein, de Botermarkt en het De Coninckplein. Daarenboven is er de Ardooisesteenweg nabij het station. Langsheen de zogenaamde Kleine Ring of Binnenring (Noordlaan/Westlaan ...) die op middellange termijn wordt (her)ingericht als een heuse stadsboulevard met vrije busbanen en tal van haltes, alsook langs diverse invalswegen, bijvoorbeeld Brugsesteenweg, zijn vestigingen van grote winkelketens gesitueerd.\nOp Schiervelde langsheen de Grote Ring zijn sinds jaar en dag de Expohallen gevestigd waar geregeld beurzen plaatsvinden zoals de Jaarbeurs, de Bouwbeurs, Agro Expo en Roslar Expo. Ze zijn min of meer een barometer voor de economie in de regio.\nHet Roeselaarse medialandschap wordt gekleurd door de Regionale Televisiezender WTV-Focus die op het Accent Business Park haar uitvalsbasis en ankerplaats heeft. De Roularta Media Group, uitgever van onder meer Knack en Krant van West-Vlaanderen, heeft haar hoofdkantoor en drukkerij in Roeselare gevestigd. Andere bedrijven zijn onder andere actief op het gebied van voedingsnijverheid (Soubry) en het lichtdesign.\nDe belangrijkste bedrijvenzones of industrieterreinen zijn gelegen ten Noorden van Roeselare-stad in de deelgemeente Beveren en aan de oostrand rond het Kanaal Roeselare-Leie, het Mandeldal. De haven van Roeselare is de op een na grootste binnenhaven van Belgi\u00eb (na die van Luik).\nVervoer en verkeer.\nRoeselare heeft een centrale ligging langs de belangrijkste noord-zuidassen door de provincie. De autosnelweg A17/E403 loopt langs de stad, en heeft er drie afritten voor Roeselare. Parallel loopt de steenweg Brugge-Torhout-Roeselare-Menen (N32) die dateert uit de tijd van de Oostenrijkse Nederlanden. De Westlaan, een halve klein ringweg in het stadscentrum, leidt deze weg rond de historische kern van de stad. Een recentere ringweg R32 leidt het verkeer omheen het volledig stadscentrum en sluit ook aan op de snelweg E403.\nEind 2014 werd de software van het bestaande parkeerverwijssysteem vernieuwd. Via infoborden langs de belangrijkste invalswegen worden bezoekers geleid naar een aantal centrumparkings zoals De Wallenparking, De Munt, de parking Ooststraat-station. Tijdens grote evenementen waarbij de binnenstad verkeersvrij is, wordt aangeraden om de wagen te parkeren op een randparking nabij de Expo en met het openbaar vervoer naar het centrum te rijden.\nDe stad heeft een NMBS-station, het station van Roeselare, met 2 sporen op de lijn Brugge-Kortrijk. Aan het treinstation bevindt zich ook een busstation met 12 perrons. Het destijds (1976-1979) moderne station werd gebouwd met een verhoogde spoorwegberm zodat een viertal overwegen konden opgeheven worden. Eind 2007 beslisten de stad Roeselare, de NMBS-holding, Infrabel en De Lijn samen 35 miljoen euro te investeren teneinde het station en de buurt tegen 2012 te moderniseren. Deze werken zullen de stationsomgeving grotendeels verkeersvrij maken, en zullen ook het stationsgebouw opschuiven om de ruimte van het stationsplein te vergroten. De werken hebben echter aanzienlijke vertraging opgelopen, en zijn in 2018 voltooid.\nSport en vrije tijd.\nVanaf 1910 domineerden twee clubs het Roeselaarse voetballeven: Sportvereniging Roeselare (na de Eerste Wereldoorlog bekend als SK Roeselare) en Football Club Roeselare (FC). In 1999 fuseerden beide clubs en in 2005 promoveerde de fusieploeg KSV Roeselare voor het eerst naar de hoogste nationale voetbalklasse. In 2010 degradeerde de club terug naar de tweede klasse. KFC Roeselare was gehuisvest in de wijk Krottegem. Daar werd na de fusie in 2000 een nieuw Club Roeselare heropgericht. Deze club is in de provinciale reeksen actief, net als de voetbalclubs uit de deelgemeenten en de wijk 'De Ruiter'.\nDe stad had tot de zomer van 2018 een eigen stedelijk zwembad, het Spillebad. Dat sloot na de oprichting van een publiek-privaatrechtelijk zwembad 'Sportoase Schiervelde' de deuren. Er is heel wat sportaccommodatie in de deelgemeenten Beveren en Rumbeke, maar ook in Roeselare zelf, zoals het Schiervelde Stadion, de thuishaven van KSV Roeselare. Rond 2000 werd op deze locatie een nieuw, eigentijds complex opgericht waarin volleybalclub Knack Roeselare speelt en onder meer ook muziekoptredens doorgaan. De volleybalclub behoort tot de nationale top in Belgi\u00eb. In Rumbeke ligt een openlucht-velodroom, de wielerpiste Defraeye-Sercu.\nCultuur en onderwijs.\nSinds 2014 is er ARhus, een kennis- en leercentrum met bibliotheek die in het stadscentrum gevestigd is. Verder zijn er de Stedelijke Academie voor Podiumkunsten Adriaan Willaert, de Stedelijke Academie voor Schone Kunsten (S.A.S.K.) en het Cultuurcentrum De Spil.\nDe stad telt een groot aantal scholen van verschillende signatuur (het vrije Katholieke net (ARKORUM), het stadsonderwijs en het gemeenschapsonderwijs), vooral kleuter/lager en middelbaar en daarnaast enkele scholen voor kinderen met leermoeilijkheden. Het aantal studenten hoger onderwijs, dat onder meer kiest voor verpleging of milieu- en dierenzorg, groeit sinds enkele jaren zodat het aanbod studentenkamers wordt uitgebreid. Het Kerelsplein vormt een trefpunt voor jongeren. Op TRAX is er een ruimte voor creatieve evenementen.\nDe stad telt eveneens een groot aantal muziekverenigingen, onder andere de Koninklijke Stadsharmonie Roeselare, de Koninklijke Harmonie \"Het Gildemuziek\", Roeselare en Vox Musica, een jeugdkoor dat zo'n honderd leden telt. Ook is er een amateurtoneelgezelschap, het Spiegeltheater.\nIn 1995 werd het Delirium Blues Festival voor het eerst te Handzame gehouden. Via een omweg langs Lichtervelde vond het festival in 2015 plaats te Roeselare. In 2017 was de laatste editie van het festival.\nDiensten.\nRoeselare had al lange tijd twee middelgrote ziekenhuizen, elk met hun eigen sterktes en specialisaties, namelijk het Stedelijk Ziekenhuis (openbaar bestuur) en het Heilig-Hart Ziekenhuis (privaat bestuur). Deze laatste instelling is rond de millenniumwisseling gefusioneerd met het Menense ziekenhuis en neemt in 2020 een nieuwe campus nabij de A17/E403-autosnelweg in Rumbeke in gebruik. Het Stedelijk Ziekenhuis en het Heilig-Hart Ziekenhuis zijn sinds begin 2015 gefusioneerd tot AZ Delta. In 2018 fusioneerde ook het Sint-Rembertziekenhuis in Torhout met AZ Delta. In juni 2020 startte men met de verhuis van het H-Hartziekenhuis in de binnenstad, naar de nieuwbouw aan de E403. De nieuwe campus telt 810 bedden en ruim 2000 medewerkers.\nIn Roeselare wordt het stadsmagazine \"#VANRSL\" verspreid dat het stadsbeleid toelicht. Er is ook het blad \"Uit\" dat vermeldt welke sociaal-culturele activiteiten in een bepaalde periode plaatsvinden.\nPolitiek.\nGeschiedenis.\nRoeselare is sinds lange tijd een CVP/CD&amp;V-bastion. In de periode 1995-2006 maakte de VLD deel uit van de coalitie. Na de verkiezingen van 8 oktober 2006 ontstond een akkoord tussen CD&amp;V en sp.a+VlaamsProgressieven om een coalitie te vormen die vanaf 2007 Roeselare bestuurde.\nIn 2005 was er het afscheid van burgemeester Dani\u00ebl Denys (CD&amp;V) die werd opgevolgd door een partijgenoot, Luc Martens (CD&amp;V), die na de verkiezingen van 2012 burgemeester bleef. In 2016 werd die laatste vervangen door partijgenoot Kris Declercq.\nNabijgelegen kernen.\nBeveren, Gits, Hooglede, Sleihage, Ruiter, Oostnieuwkerke, Zilverberg, Rollegem-Kapelle, Oekene, Rumbeke, Tasse"}
{"id": "6657", "revid": "780746", "url": "https://nl.wikipedia.org/wiki?curid=6657", "title": "Radiotelescoop", "text": "Een radiotelescoop is een radioantenne en ontvanginstallatie, speciaal voor het waarnemen van radiosignalen met een golflengte tussen enkele meter en 1\u00a0cm, afkomstig van astronomische objecten. Deze tak van de astronomie wordt radioastronomie genoemd. Telescopen die bij golflengtes korter dan 1\u00a0cm waarnemen worden (sub-)mm telescopen genoemd. De meeste moderne radiotelescopen bestaan uit \u00e9\u00e9n of meer parabolische schotelantennes. Meestal bestaat een telescoop uit een aantal van deze antennes, een 'array', waarvan de signalen gecombineerd worden om het scheidend vermogen te vergroten. Net als bij optische telescopen is dit scheidend vermogen recht evenredig met de diameter van de telescoop en omgekeerd evenredig met de gebruikte golflengte. Voor de veel langere golflengten van radiosignalen (ordegrootte van centimeters) is dus een veel grotere telescoop nodig dan voor waarneming met licht.\nGeschiedenis.\nDe eerste pogingen tot radioastronomie stammen uit 1894, toen Sir Oliver Lodge centimeterstraling van de zon probeerde te detecteren. De hieropvolgende 40 jaar gebeurde er verder weinig omdat de detectietechnieken onvoldoende waren ontwikkeld.\nIn 1931 verrichtte Karl Jansky, die bij de Bell Telephone Laboratories werkte, enige experimenten met interferentie van radiogolven. Hij ontdekte drie soorten ruisbronnen: plaatselijke onweersbuien, verre onweersbuien en een permanent gesis van onbekende oorsprong, waarvan hij aantoonde dat het uit het centrum van de Melkweg kwam door de bron aan de hemel te lokaliseren.\nVoorbeelden.\nDe enkelvoudige radiotelescoop met de grootste diameter is de Russische RATAN-600, de spiegel heeft een middellijn van 576 meter, maar is niet gevuld. De grootste, vaste radiotelescoop was van 1963 tot 2020 de Arecibo-radiotelescoop op Puerto Rico met een diameter van 305 meter (duizend voet) en een complete spiegel.\nHet Jodrell Bank Observatory in Engeland huisvest de Lovell-telescoop, gebouwd in 1952-1957. Die was toen de grootste beweegbare radiotelescoop van de wereld, met een diameter van 76 meter. Die eer ging later naar de radiotelescoop Effelsberg in Duitsland (1972) en daarna naar de Green Bank Telescope (diameter 100\u00d7110 meter) in de Verenigde Staten (2000).\nOok in Nederland staat een grote radiotelescoop, en wel in de buurt van Dwingeloo in Drenthe. De Dwingeloo Radiotelescoop heeft een schotel van 25 meter diameter en was zelfs enige tijd de grootste radiotelescoop ter wereld. Hij werd en wordt nog steeds beheerd door de stichting ASTRON.\nIn Polen bevindt zich de grootste radiotelescoop in Piwnice bij Toru\u0144. Hij heeft een diameter van 32 meter en wordt gebruikt voor onderzoek door de afdeling radioastronomie van de Nicolaus Copernicus Universiteit.\nIn de Chinese provincie Guizhou is op 25 september 2016 de grootste individuele schotelvormige radiotelescoop ter wereld in gebruik genomen, de Five hundred meter Aperture Spherical Telescope (FAST). De FAST heeft een grootte van dertig voetbalvelden.\nInterferometrie.\nRadiotelescopen kunnen door middel van interferometrie aan elkaar worden gekoppeld tot een zogenoemde radio-interferometer (dit proces heet apertuursynthese). Een voorbeeld is de Very Large Array (VLA) in Socorro, New Mexico, VS. Deze bestaat uit 27 telescopen van 25 meter middellijn (een \"array\"), met 351 gelijktijdige onafhankelijke basislijnen, waarmee een scheidend vermogen van 0,05\u00a0boogseconde bereikt kan worden bij een golflengte van 7\u00a0mm. Een bekende radio-interferometer in Nederland is de Westerbork synthese radio telescoop nabij het voormalige Kamp Westerbork in Drenthe. Deze bestaat uit 14 telescopen van 25 meter diameter, waarvan er vier verrijdbaar zijn.\nDe grootste radiotelescooparray ter wereld, de LOFAR, is aangelegd in noordoostelijk Nederland en is verbonden met antennes in acht Europese landen.\nWanneer de deelnemende telescopen zich op grote afstand van elkaar bevinden wordt dit very-long-baseline interferometry genoemd."}
{"id": "6660", "revid": "379", "url": "https://nl.wikipedia.org/wiki?curid=6660", "title": "Dermatologie", "text": "Dermatologie is het medisch specialisme dat zich bezighoudt met aandoeningen van de huid, de nagels en het haar, samen 'huidziekten' genoemd. Een arts die dermatologie als specialisatie heeft, wordt 'huidarts' of 'dermatoloog' genoemd. Het woord 'dermatoloog' komt van het Oudgrieks : \u03b4\u03ad\u03c1\u03bc\u03b1 of d\u00e9rma (huid) en \u03bb\u03cc\u03b3\u03bf\u03c2 of l\u00f3gos (leer). Het minder gangbare synoniem 'dermatovenereologie' dekt aanvullend de diagnostiek en de behandeling van seksueel overdraagbare infecties (soa's, geslachtsziekten).\nHuidziekten zijn zeer algemeen en er is vrijwel niemand die niet af en toe iets aan de huid heeft. De diagnostiek van huidziekten bestaat in eerste instantie vooral uit \"inspectie\": goed kijken en beschrijven wat er wordt gezien. Voor deze beschrijving bestaat een specifiek jargon, zie morfologie huidafwijkingen.\nDaarnaast is de \"voorgeschiedenis\" of anamnese vaak van belang. Soms is nader onderzoek nodig, meestal bloedonderzoek of microscopisch onderzoek van een biopt, een monstertje van de aangedane huid. Veel huidziekten hebben niet alleen betrekking op de huid maar ook op andere orgaansystemen.\nAandoeningen.\nDe dermatologie houdt zich bezig met diagnosticeren en behandelen van o.a. deze groepen van aandoeningen:\nBehandelwijzen.\nVoor de behandeling worden o.a. de volgende technieken gebruikt:"}
{"id": "6661", "revid": "1014420", "url": "https://nl.wikipedia.org/wiki?curid=6661", "title": "Alopecia areata", "text": "Alopecia areata (de naam betekent \"pleksgewijze kaalheid\") is een haaraandoening, waarbij een persoon vrij plotseling gedeeltelijk kaal wordt. Deze aandoening kan op elke leeftijd optreden, bij zowel mannen als vrouwen. De incidentiepiek is te vinden bij jongvolwassenen. Naar schatting lijdt 1 op de 1000 tot 2000 mensen in de bevolking aan de aandoening. Onderzoeken in de VS en in Europa geven echter een veel hoger percentage: 1,7% van alle mensen zouden v\u00f3\u00f3r hun vijftigste een van de vormen van deze autoimmuunstoornis aan den lijve hebben ervaren, al was dat mogelijk de minst in het oog springende vorm.\nEen ontstekingsproces rondom de haarwortel belemmert de haarwortels in hun functie, waardoor hieruit enkel nog misvormde, gemakkelijk afbrekende en uiteindelijk helemaal geen haren meer groeien. Dit zorgt in het begin voor pleksgewijze kaalheid. Uiteindelijk kan het ziekteproces, in ernstige gevallen, leiden tot complete kaalheid. Omdat de haarwortels aanwezig blijven, in tegenstelling tot sommige andere aandoeningen waarbij haaruitval optreedt en waarbij wel follikelatrofie plaatsvindt, bestaat de kans dat het haar terugkomt. De prognose wordt echter slechter naarmate het ziekteproces uitgebreider is. Ook bij het ontstaan op jonge leeftijd en het vaak optreden van een recidief is de prognose slecht.\nDe plekken waar alopecia areata zich voordoet, zijn vaak rond of ovaal van vorm. In deze plekken vallen alle haren uit. De plekken op de huid zijn echter niet verlittekend, rood of ontstoken, zoals bij andere haaraandoeningen soms wel het geval is. Aan de randen van de aangedane plekken zitten loszittende haren en soms zijn hier kleine haartjes, de zogenaamde \"uitroeptekenharen\", te zien.\nIn principe kunnen alle terminale haren aangedaan zijn. Indien het haar op de hoofdhuid, de wenkbrauwen, de wimpers en het baardhaar geheel is uitgevallen, spreekt men van alopecia totalis. Indien ook het okselhaar, borsthaar en schaamhaar is uitgevallen, wordt de aandoening aangeduid met de term alopecia universalis. Ook wordt onderscheid gemaakt in het aantal plekken waar kaalheid optreedt. De aandoening kan ook beperkt blijven tot enkel de baard, dit heet dan alopecia areata barbae. Diffuse alopecia areata kan volgens enkelen optreden als gevolg van een psychisch trauma. Dit uit zich in het verschijnsel dat een persoon met een gemengde haardos (grijze en donkere haren), ineens alle donkere haren verliest. Met alopecia areata monolocularis wordt bedoeld dat er slechts een kale plek is, alopecia areata multilocularis wordt gebruikt indien de kaalheid op meer plekken optreedt.\nTen slotte kunnen ook de nagels in het ziekteproces worden betrokken. Vooral vingernagels zijn aangedaan, meestal met putjes of witte plekken (leukonychia), soms worden ze broos en breken gemakkelijk af.\nDe meeste pati\u00ebnten ontdekken pas dat ze aan alopecia areata lijden op het moment dat zichtbare kale plekken verschijnen, omdat de aandoening niet met jeuk of pijn gepaard gaat.\nOorzaak.\nDe oorzaak van alopecia areata is niet bekend. Wel is er een statistische relatie gevonden met het atopisch syndroom (constitutioneel eczeem, hooikoorts en astma), met psoriasis, met stoornissen in het endocrien systeem en met auto-immuunziekten, onder andere schildklieraandoeningen. Welke rol de autoantilichamen in het ziekteproces spelen, is nog niet duidelijk. Het hebben van deze aandoeningen verslechtert de prognose. In hoeverre alopecia areata wordt be\u00efnvloed door erfelijke factoren, is niet bekend. Pati\u00ebnten met alopecia areata hebben in 10 tot 20 procent van de gevallen een of meer familieleden die ook aan de aandoening lijden. Ook komt alopecia areata bij pati\u00ebnten met het syndroom van Down vaker voor dan bij anderen.\nAlopecia areata kan tot uiting komen na een ingrijpende emotionele gebeurtenis of na een periode van verhoogde stress.\nPati\u00ebnten leggen zelf soms het verband met lichamelijke trauma\u2019s, narcose of medicijngebruik. Bewijs hiervoor ontbreekt.\nVerloop.\nHet verloop van alopecia areata is grillig. Het is niet of nauwelijks te voorspellen of het haar terugkomt en of dat eventuele herstel blijvend zal zijn. In ongeveer 80% van de gevallen keert het haar spontaan terug binnen enkele maanden tot jaren.\nBehandeling.\nOver de te kiezen behandeling zijn de meningen verdeeld. Van geen enkele therapie is effect bewezen, waardoor vaak het natuurlijk verloop wordt afgewacht. De aandoening gaat dan (vaak) vanzelf weer over. Soms worden corticostero\u00efden in de kale plekken gespoten. Soms wordt ook fotochemotherapie toegepast. Een andere optie is immunocontacttherapie: hierbij wordt de pati\u00ebnt eerst (contact)allergisch gemaakt voor een stof, die vervolgens regelmatig op de hoofdhuid wordt aangebracht. De eczeemreactie van de hoofdhuid remt het ontstekingsproces dat de haaruitval veroorzaakt, maar de effectiviteit is matig. Stoffen die hiervoor gebruikt worden zijn DPCP (diphencyprone), DNCB (dinitrochlorobenzene) en SADBE (squaric acid dibutylester, kwadraatzuur). Veel pati\u00ebnten krijgen begeleiding van gespecialiseerde mensen omdat de afwijking psychisch zeer belastend kan zijn. Pati\u00ebnten dragen vaak een haarwerk.\nAls de gezichtsbeharing is verdwenen, zoals de wenkbrauwen en de wimpers, wordt de uitdrukking in het gezicht opvallend minder. Dit kan verholpen worden door een permanente make-up behandeling te laten doen. Hiermee kunnen wenkbrauwen en wimperrand voor een paar jaar worden gepigmenteerd."}
{"id": "6662", "revid": "264532", "url": "https://nl.wikipedia.org/wiki?curid=6662", "title": "Netelroos", "text": "Urticaria is de medische benaming voor netelroos (of \"galbulten\"). Dit is een vaak voorkomende huidreactie. Een groot deel van de bevolking zal in de loop van zijn/haar leven weleens hiermee geconfronteerd worden. De oorzaken lopen uiteen en de aandoening komt op alle leeftijden voor, zowel bij mannen als bij vrouwen.\nVerschijnselen.\nUrticaria is een zich in korte tijd ontwikkelende, vaak heftige jeukende uitslag van de huid, die begint met rode vlekken en daarna in verdikte, bleke plekken kan overgaan. De verschillende plekjes kunnen al dan niet samenvloeien tot grotere vlakke plakkaten. Typerend is ook dat ze binnen enkele uren kunnen verdwijnen en ergens anders weer verschijnen. Netelroos is niet besmettelijk.\nIn feite betreft het een vochtophoping (oedeem) in de bovenste laag van de huid doordat de kleine haarvaten in de huid zich verwijden (rode fase) waarbij er tussen de cellen die de haarvaatjes bekleden openingen ontstaan, waarna door lekkage het vocht in de weefsels terechtkomt (bleke fase). Zo'n plek noemen we een urtica, bladder of kwaddel. Deze kwaddels hebben geen voorkeursplaatsen, ze komen zowel op armen en benen voor als op de romp en het gelaat. Hoewel de plekken soms met blaren worden verward, is er een duidelijk verschil: er is geen sprake van met vrij vocht gevulde blazen.\nSoms gaat urticaria gepaard met zwelling van oogleden, tong of mondslijmvlies. Dit wordt angio-oedeem genoemd. Angio-oedeem is eigenlijk hetzelfde als netelroos, maar de vochtophoping vindt wat dieper in de huid plaats, in weefsels die makkelijker uitzetten. Verder kan het langer duren voor de zwelling verdwenen is (tot enkele dagen).\nDe urticari\u00eble reactie is in het algemeen wel erg vervelend, maar meestal niet van ernstige aard, omdat deze meestal binnen enkele uren weer verdwijnt. De aanvankelijk jeukende plekken trekken dan geleidelijk weg. Bestaan de klachten langer dan zes weken, dan spreekt men van chronische urticaria.\nOorzaak.\nIn 70-90 procent van de gevallen wordt geen duidelijke oorzaak gevonden. Bij het ontstaan speelt histamine een belangrijke rol. Histamine verwijdt de bloedvaten en veroorzaakt jeuk. Bij een brandnetelsteek ontstaat een \"urtica\", omdat de netelcellen van de brandnetel histamine bevatten. Ook de conifeer bevat veel van deze stoffen.\nBehalve histamine spelen ook andere lichaamseigen stoffen een rol bij het ontstaan van netelroos. Dergelijke (boodschapper)stoffen liggen net als histamine klaar in bepaalde \"opslagplaatsen\" (granules) in mestcellen waaruit ze, onder invloed van prikkels kunnen worden vrijgemaakt. De belangrijkste prikkel is het binden van een molecuul van de stof waarvoor een allergie bestaat aan de celmembraan van de mestcel. Die stof kan afkomstig zijn van een medicijn of voedingsmiddel, maar ook in het lichaam vrijkomen onder invloed van psychische factoren, een infectie, het leveren van overmatige lichamelijke inspanning of de inwerking van zonlicht op de huid. Veelal is de aard van de prikkel niet bekend en lukt het ook niet om deze op te sporen. Ook kunnen meerdere prikkels tegelijkertijd aanwezig zijn. Normaal brengen bovengenoemde fysische prikkels geen reactie teweeg. Verloopt dit proces minder goed, dan kan urticaria ontstaan. De meeste urticaria is echter een rechtstreeks gevolg van blootstelling aan een stof waarvoor een type 1 allergie bestaat (via specifiek IgE tegen die stof).\nTot op heden worden de prikkels in de volgende groepen onderverdeeld:\nIn bepaalde families komt urticaria vaker voor dan normaal. Dit is bijvoorbeeld het geval bij bepaalde urticaria-typen, zoals de zogenoemde koude-urticaria en zonlicht-urticaria. Ook het syndroom van Schnitzler en syndroom van Muckle-Wells worden als zeldzame, aparte urticaria-syndromen onderscheiden.\nBehandeling.\nUrticaria wordt door artsen gemakkelijk herkend. Wanneer een pati\u00ebnt het probleem voor het eerst voorlegt, zal de arts om te beginnen informeren naar veel voorkomende oorzaken. Het al pratend napluizen van een mogelijke oorzaak lost een groot deel van de gevallen op, zonder dat nader onderzoek nodig is. Meestal gaat het vanzelf over in \u00e9\u00e9n of twee weken. Tot die tijd kunnen de klachten met een antihistaminicum worden onderdrukt.\nBij chronische urticaria (die langer dan zes weken blijft aanhouden), kan verder onderzoek nodig zijn. De belangrijkste informatiebron is de pati\u00ebnt. De aanwijzingen in het verhaal bepalen welke mogelijke oorzaken onderzocht moeten worden. Het aantal mogelijke oorzaken is onbeperkt, in tegenstelling tot het aantal tests dat kan worden uitgevoerd. Er is pas kans op succes als er al een vermoeden bestaat van de oorzaak. Het lukt slechts in een deel (minder dan 50%) van de gevallen de oorzaak op te sporen. Waarnemingen van de pati\u00ebnt zijn hierbij van veel grotere waarde dan allergietesten, hetzij huidtesten, hetzij immunoglobuline (IgE) bepalingen."}
{"id": "6663", "revid": "107", "url": "https://nl.wikipedia.org/wiki?curid=6663", "title": "Urticaria", "text": ""}
{"id": "6666", "revid": "67282375", "url": "https://nl.wikipedia.org/wiki?curid=6666", "title": "Werktuigbouwkunde", "text": "Werktuigbouwkunde of werktuigkunde is een technische studie gericht op het ontwerpen van dynamische voorwerpen of statische constructies.\nDeelgebieden.\nDe werktuigbouwkunde wordt opgesplitst in een aantal deelgebieden: \nBinnen al deze sectoren worden objecten ontworpen die mechanische handelingen moeten uitvoeren (zoals tillen, wegen, verplaatsen, druk opbouwen, analyseren, warmte wisselen, verbinden, verspanen enz.). Ook de produceerbaarheid van de objecten is een onderwerp binnen de werktuigbouwkunde.\nWerktuigbouwkundige apparaten.\nVoorbeelden van werktuigbouwkundige toestellen en opstellingen zijn:\nWerktuigbouwkundige theorie.\nDe theorie omtrent de werktuigbouw omvat onder andere: "}
{"id": "6667", "revid": "6224", "url": "https://nl.wikipedia.org/wiki?curid=6667", "title": "Axioma", "text": "Een axioma (of postulaat) is in de wiskunde en de logica, sinds Euclides en Aristoteles, een niet bewezen, maar als grondslag aanvaarde bewering. Een axioma dient als grondslag voor het bewijs van andere wiskundige beweringen of \"stellingen\". Een axioma maakt deel uit van een deductief systeem. In de wiskundige logica heet een deductief systeem een theorie. Bij het opstellen van een theorie gelden de volgende beperkingen:\nAls axioma's met elkaar in tegenspraak zijn, dan is een theorie inconsistent. Een axioma dat uit andere axioma's afgeleid kan worden, is geen axioma, maar een bewezen stelling. Een verzameling van axioma's is dan ook de kleinst mogelijke verzameling van veronderstellingen die een theorie mogelijk maken.\nHet woord komt van het Griekse ax\u00ed\u014dma (\u1f00\u03be\u03af\u03c9\u03bc\u03b1) 'dat wat waardig of geschikt wordt geacht' of 'dat wat zichzelf aanbeveelt als evident'. \nEen voorbeeld van een theorie.\nDe rekenkunde op basis van de axioma's van Peano is een voorbeeld van een theorie. Deze theorie definieert de natuurlijke getallen met onder meer de volgende vijf axioma's:\nOok de natuurkunde kent axioma's, bijvoorbeeld het postulaat dat de lichtsnelheid in een vacu\u00fcm hetzelfde is voor alle waarnemers die met constante snelheid ten opzichte van elkaar bewegen.\nEigenschappen.\nTwee belangrijke eigenschappen van een theorie zijn \"consistentie\" en \"volledigheid\". Een theorie is \"consistent\" als er binnen de theorie geen tegenspraak afgeleid kan worden. Een theorie is \"volledig\" als elke ware stelling die geformuleerd is in de formele taal van de theorie, binnen die theorie afgeleid (bewezen) kan worden.\nDe hierboven genoemde rekenkundige theorie van Peano is consistent, maar \"niet\" volledig - G\u00f6dels onvolledigheidsstelling bewijst dat elke consistente theorie die ten minste Peano's rekenkunde omvat, een ware stelling bevat die onbewijsbaar is binnen die theorie. Die theorie is daarmee dus onvolledig.\nVerwante begrippen.\nEen presuppositie is ook een voor waar aangenomen stelling, maar een die sterk afhankelijk is van de gegeven context."}
{"id": "6668", "revid": "264532", "url": "https://nl.wikipedia.org/wiki?curid=6668", "title": "Stelling (wiskunde)", "text": "Een stelling (ook theorema, propositie of these) is in de wiskunde een bewering die op basis van axioma's en eerder bewezen beweringen is bewezen. Om een stelling te bewijzen gebruikt men in de wiskunde de regels van de logica. De afleiding van een stelling wordt vaak ge\u00efnterpreteerd als een bewijs van de waarheid van de resulterende uitdrukking, maar, afhankelijk van de betekenis van de afleidingsregels kunnen verschillende deductieve systemen verschillende interpretaties opleveren. Stellingen hebben twee componenten, die respectievelijk de hypothesen en de conclusies worden genoemd. Het bewijs van een wiskundige stelling is een logische redenering, waaruit blijkt dat de conclusies een noodzakelijke gevolgtrekking op basis van de hypothesen zijn, in de zin dat als de hypothesen waar zijn, dat dan de conclusies ook waar moeten zijn, en dit zonder verdere aannames. Het concept van een stelling is daarom fundamenteel \"deductief\", dit in tegenstelling tot de notie van een wetenschappelijke theorie, die \"empirisch\" is. Een bewezen stelling kan weer gebruikt worden voor verdere bewijsvoering. Een stelling die speciaal voor dit doel opgesteld wordt heet een hulpstelling of lemma. Twee voorbeelden van bekende wiskundige stellingen zijn de stelling van Pythagoras en de laatste stelling van Fermat.\nHoewel stellingen in een volledig symbolische vorm kunnen worden geschreven, door bijvoorbeeld gebruik te maken van de predicatenlogica, worden stellingen ook vaak uitgedrukt in een natuurlijke taal zoals Nederlands of Engels. Hetzelfde geldt voor bewijzen, die vaak worden uitgedrukt als logisch geordende en helder geformuleerde en bewoorde informele argumenten, bedoeld om te laten zien dat een formele symbolisch bewijs kan worden geconstrueerd. Dergelijke argumenten zijn meestal gemakkelijker te controleren dan louter symbolische. Veel wiskundigen hebben een voorkeur voor een bewijs dat niet alleen de geldigheid van een stelling aantoont, maar dat ook op de een of andere manier uitlegt \"waarom\" het bewijs waar is. In sommige gevallen kan een illustratie al voldoende zijn om een stelling te bewijzen. Omdat stellingen in het hart van de wiskunde liggen, zijn zij ook centraal in de esthetica van de wiskunde. Stellingen worden vaak beschreven in termen als \"triviaal\", \"moeilijk\", \"diep\" of zelfs \"mooi\". Deze subjectieve oordelen vari\u00ebren niet alleen van persoon tot persoon, maar ook door de tijd: bijvoorbeeld als een bewijs wordt vereenvoudigd of beter wordt begrepen, kan een stelling die eens als moeilijk gold voor sommigen als triviaal worden ervaren. Aan de andere kant kan een diepe stelling eenvoudig worden geformuleerd, maar kan het bewijs verrassende en subtiele verbindingen tussen uiteenlopende deelgebieden van de wiskunde blootleggen. De laatste stelling van Fermat is een bekend voorbeeld van een dergelijke stelling.\nFormele en informele noties.\nIn logische zin worden vele stellingen in de vorm van een \"indicatief voorwaardelijke\" geformuleerd: \"als A, dan B\". Een dergelijke stelling beweert niet dat dat \"B\" altijd waar is, maar alleen dat \"B\" waar moet zijn als ook \"A\" waar is. In dit geval wordt \"A\" de hypothese van de stelling genoemd (merk op dat \"hypothese\" hier iets heel anders betekent dan een vermoeden) en wordt \"B\" de conclusie genoemd (\"A\" en \"B\" kunnen alternatief ook worden betiteld als het antecedent en de gevolgtrekking). De stelling \"Als \"n\" een even natuurlijk getal is, dan is \"n\"/2 ook een natuurlijk getal\" is een typisch voorbeeld waarin de hypothese luidt dat \"\"n\" is een even natuurlijke getal\" en de conclusie dat \"\"n\"/2 is ook een natuurlijk getal\".\nOm te worden bewezen moet een stelling kunnen worden uitgedrukt als een precieze, formele bewering. Toch worden stellingen ook vaak in natuurlijke taal uitgedrukt in plaats van in een volledig symbolische vorm. De reden hiervoor is dat de informele vorm de hiertoe ge\u00ebquipeerde lezer in staat stelt om uit deze informele bewering de complete formele bewering te reproduceren. De informele vorm is dus een communicatiemiddel. Daarnaast zijn er ook vaak hypothesen die in hun context dienen te worden begrepen, in plaats van dat zij expliciet geformuleerd worden.\nHet is in de wiskunde gebruikelijk een aantal hypothesen te kiezen, die binnen een bepaalde theorie worden verondersteld waar te zijn. De theorie van deze hypothesen wordt gedefinieerd als de verzameling van alle bewijsbare stellingen, waarbij deze hypothesen als veronderstellingen worden gebruikt. In dit geval worden de hypothesen die de fundamentele basis (de grondslag) van deze theorie vormen, de axioma's (of postulaten) van deze theorie genoemd. Het deelgebied binnen de wiskunde dat bekendstaat als bewijstheorie bestudeert formele axiomasystemen en de bewijzen die binnen deze systemen kunnen worden uitgevoerd.\nSommige stellingen zijn \"triviaal\", in de zin dat zij uit de definities, axioma's en andere stellingen op voor de hand liggende manieren volgen en geen verrassende inzichten bevatten. Sommigen stellingen kunnen aan de andere kant \"diep\" worden genoemd: hun bewijzen kunnen lang en moeilijk zijn en raken deelgebieden van de wiskunde die op het eerste gezicht niets te maken hebben met de bewering van de stelling zelf, of zij kunnen zelfs verrassende verbindingen blootleggen tussen uiteenlopende deelgebieden van de wiskunde. Een stelling kan qua formulering ook eenvoudig zijn en tegelijk toch diep zijn. Een uitstekend voorbeeld hiervan is de laatste Stelling van Fermat en er zijn vele andere voorbeelden van eenvoudige maar diepe stellingen in bijvoorbeeld de getaltheorie en de combinatoriek.\nEr zijn stellingen waarvoor een bewijs bekend is, maar waarvoor dit bewijs niet gemakkelijk kan worden opgeschreven. De meest prominente voorbeelden zijn de vierkleurenstelling en het vermoeden van Kepler. Van beide stellingen weet men alleen dat zij waar zijn doordat zij zijn gereduceerd tot een computationele zoekopdracht die vervolgens door een computerprogramma wordt gecontroleerd. Aanvankelijk wilden vele wiskundigen deze vorm van bewijs niet accepteren, maar in de afgelopen jaren raakt deze vorm van bewijs steeds meer algemeen geaccepteerd. De wiskundige Doron Zeilberger gaat zelfs zover te beweren dat deze twee stellingen wellicht de enige niet-triviale resultaten zijn die wiskundigen ooit hebben bewezen\". Veel wiskundige stellingen kunnen worden gereduceerd tot meer eenvoudige berekeningen, waaronder veelterm-, trigonometrische en hypermeetkundige identiteiten.\nRelatie met bewijs.\nDe notie van een stelling is diep verweven met het concept van een wiskundig bewijs. Een wiskundige bewering is alleen een stelling als er een bewijs of bewijzen bekend zijn. Om de geldigheid van een wiskundige bewering vast te stellen moet het bestaan van een redenering worden aangetoond, die onmiddellijk volgt uit de axioma's en andere reeds eerder bewezen stellingen binnen het systeem.\nHoewel het bewijs nodig is om een stelling te produceren, maakt het bewijs geen deel uit van de stelling. Hoewel er van een stelling meer dan een bewijs bekend kan zijn, volstaat een enkel bewijs om de geldigheid van de stelling definitief vast te stellen. De stelling van Pythagoras en de wet van de kwadratische reciprociteit zijn kanshebbers voor de titel van de stelling met het grootste aantal verschillende bewijzen.\nStellingen in de logica.\nIn de logica, met name in het gebied van de bewijstheorie, beschouwt men stellingen als beweringen (de zogenaamde formules of welgevormde formules) van een formele taal. Er moet voorzien zijn in een verzameling van \"deductieregels\", ook wel \"transformatieregels\" of \"afleidingsregels\" genoemd. Deze deductieregels vertellen precies wanneer een formule kan worden afgeleid uit een verzameling premisses.\nVerschillende verzamelingen van afleidingsregels geven aanleiding tot verschillende interpretaties van wat het voor een uitdrukking betekent om een stelling te zijn. Sommige afleidingsregels en formele talen zijn bedoeld om wiskundige redeneringen vast te leggen; de meest voorkomende voorbeelden maken gebruik van eerste-orde logica. Andere deductieve systemen beschrijven herschikkingen van termen, zoals de herleidingsregels voor de \u03bb-calculus.\nDe definitie van stellingen als elementen binnen een formele taal staat resultaten in de bewijstheorie toe, die de structuur van formele bewijzen en de structuur van de bewijsbare formules bestuderen. Het beroemdste resultaat is de onvolledigheidsstelling van G\u00f6del; door stellingen uit de elementaire getaltheorie weer te geven als uitdrukkingen in een formele taal, en vervolgens deze formele taal binnen de getaltheorie weer te geven, slaagde G\u00f6del er in om voorbeelden van beweringen te construeren waarvoor geldt dat noch de bewering zelf noch zijn negatie bewijsbaar zijn.\nRelatie met wetenschappelijke theorie\u00ebn.\nStellingen in de wiskunde en theorie\u00ebn in de natuurwetenschap verschillen fundamenteel met betrekking tot hun epistemologie. Een wetenschappelijke theorie kan niet worden bewezen; haar belangrijkste kenmerk is haar falsifieerbaarheid, dat wil zeggen dat een wetenschappelijk theorie voorspellingen doet over de natuurlijke wereld die toetsbaar zijn door experimenten. Elk verschil tussen voorspelling en experiment toont de onjuistheid van de wetenschappelijke theorie aan, of beperkt ten minste haar nauwkeurigheid of domein van geldigheid. Wiskundige stellingen zijn aan de andere kant puur abstracte formele beweringen: het bewijs van een stelling kan nooit worden verkregen op basis van experimenten of andere empirische bewijsstukken op dezelfde manier als dat dergelijke bewijsstukken wordt gebruikt om wetenschappelijke theorie\u00ebn te ondersteunen.\nNiettemin het bovenstaande is er wel degelijk een zekere mate van empirisme en gegevensverzameling betrokken bij de ontdekking van wiskundige stellingen. Door een patroon te ontdekken, tegenwoordig vaak door gebruik te maken van krachtige computers, krijgen wiskundigen een idee van wat zij kunnen bewijzen. In sommige gevallen komen zij zo op het spoor van een plan hoe tot een bewijs te komen. Het vermoeden van Collatz is bijvoorbeeld geverifieerd voor startwaarden tot ongeveer 2,88 \u00d7 10 18 en de Riemann-hypothese is gecontroleerd voor de eerste 10 biljoen nullen van de z\u00e8ta-functie. Geen van deze twee beweringen wordt echter als bewezen beschouwd.\nDergelijke empirisch verkregen bewijzen gelden dus niet als wiskundig bewijs. Het vermoeden van Mertens is bijvoorbeeld een bewering over natuurlijke getallen, waarvan men nu denkt dat hij onwaar is, dit hoewel er geen expliciet tegenvoorbeeld bekend is (dat wil zeggen een natuurlijk getal \"n\", waarvoor de Mertens-functie \"M\"(\"n\") gelijk is aan of groter is dan de vierkantswortel van \"n\"): alle getallen kleiner dan 1014 hebben de Mertens-eigenschap, en van het kleinste getal dat niet over deze Mertens-eigenschap beschikt weten wij alleen dat dit kleiner is dan het exponenti\u00eble getal van 1,59 \u00d7 1040, dat is ongeveer 10 tot de macht 4,3 \u00d7 1039. Omdat het aantal deeltjes in het universum wordt algemeen wordt geschat op minder dan 10 tot de macht 100 (een googol), is er op dit moment geen hoop om een expliciet tegenvoorbeeld van het vermoeden van Mertens te vinden door uitputtend zoeken met behulp van computers.\nMerk op dat het woord \"theorie\" ook in de wiskunde bestaat, om een hoeveelheid wiskundige axioma's, definities en stellingen aan te geven, zoals in de groepentheorie. Er bestaan ook \"stellingen\" in de natuurwetenschap, in het bijzonder in de natuurkunde en de ingenieurskunst, maar deze kennen vaak beweringen en bewijzen, waarin natuurkundige veronderstellingen en intu\u00eftie een belangrijke rol spelen; de natuurkundige axioma's, waarop deze \"stellingen\" zich baseren, zijn zelf falsifieerbaar.\nTerminologie.\nStellingen worden vaak aangeduid met verschillende andere termen: het eigenlijke label \"stelling\" wordt gereserveerd voor de belangrijkste resultaten, terwijl minder belangrijke of een andere manier onderscheiden resultaten, worden benoemd door andere woorden, steeds net met een andere lading.\nEr bestaan nog andere, minder gebruikte termen, die traditioneel verbonden aan reeds eerder bewezen beweringen zijn verbonden. Hierdoor wordt aan bepaalde stellingen gerefereerd door middel van hun historische of gebruikelijke namen.\nVoorbeelden zijn:\nEen paar bekende stellingen hebben nog eigenzinnigere namen. Het delingsalgoritme is een stelling die de uitkomst van een deling tussen natuurlijke getallen en meer in het algemeen ringen uitdrukt, terwijl de Banach-Tarskiparadox een stelling uit de maattheorie is, die paradoxaal is, in de zin dat hij volstrekt in tegenspraak is met de gebruikelijke intu\u00efties met betrekking tot volumes in de driedimensionale ruimte.\nEen onbewezen stelling, waarvan men gelooft dat deze waar is, wordt een vermoeden (of soms een hypothese genoemd, maar hier met een andere betekenis dan de hierboven besprokene). Om als een vermoeden te worden beschouwd, moet een bewering meestal openbaar zijn gemaakt, op welk punt de naam van de proponent verbonden kan worden aan het vermoeden, zoals bij het vermoeden van Goldbach. Andere beroemde vermoedens zijn het vermoeden van Collatz en de Riemann-hypothese."}
{"id": "6669", "revid": "264532", "url": "https://nl.wikipedia.org/wiki?curid=6669", "title": "Stelling", "text": ""}
{"id": "6670", "revid": "1114116", "url": "https://nl.wikipedia.org/wiki?curid=6670", "title": "Logica", "text": "Logica of redeneerkunst is de wetenschap die zich bezighoudt met de formele regels van het redeneren. Traditioneel wordt de logica door de filosofie bestudeerd, maar zij wordt ook tot de wiskunde gerekend.\nDe logicus (meervoud: logici) is gespecialiseerd in deze tak van wetenschap, maar ook door wetenschappers binnen veel andere takken en subdisciplines van de wetenschap wordt veel gebruikgemaakt van de logica.\nAlgemeen.\nLogica stamt van het Griekse woord \u03bb\u03cc\u03b3\u03bf\u03c2 of \"logos\" dat kan betekenen: betekenis, woord, idee, argument, rede of principe. Logica of formele logica is de leer van het strenge betoog en omvat sinds Aristoteles als hoofdbestanddelen:\nDeze indeling is te vinden in de logische geschriften van Aristoteles, het Organon, en is tot op heden aanwezig in introducties in de logica. Er is een aanzienlijk verschil tussen de traditionele of klassieke logica, die op Aristoteles' syllogistische logica is gebaseerd, en de sinds de 19e eeuw ontwikkelde symbolische of wiskundige logica en predicatenlogica.\nAls een formele wetenschap onderzoekt en classificeert de logica de structuur van beweringen en argumentaties, zowel door de studie van formele systemen van gevolgtrekking als door de studie van argumentaties in de natuurlijke taal. De studie van de logica reikt van kernzaken als de studie van drogredenen en paradoxen, tot gespecialiseerde analyse van redeneringen door gebruik van kansrekening en argumenten betreffende causaliteit. Logica wordt tegenwoordig ook gebruikt in argumentatieleer.\nGeschiedenis.\nMeerdere antieke beschavingen hebben samenhangende systemen van redeneren gebruikt en vragen gesteld over logica of uitgesproken logische paradoxen.\nIn India bevat de Nasadiya Sukta van de Rig-Veda (RV 10.129) ontologische speculaties in termen van verschillende logische divisies. Deze zijn later formeel geherformuleerd als de vier cirkels van \"catuskoti\": \"A\", \"niet-A\", \"A en niet-A\" en \"niet-A en niet-niet-A\".\nDe Chinese filosoof Gongsun Long (ca. 325\u2013250 v.Chr.) formuleerde de paradox \"\u00e9\u00e9n en \u00e9\u00e9n kunnen niet twee worden, aangezien geen van beide twee wordt\". In China is de traditionele academische studie van logica onderdrukt tijdens de Qin-dynastie op voorspraak van de rechtsfilosoof Han Feizi.\nHet eerste substanti\u00eble werk over logica dat overgeleverd is, is van Aristoteles. De moderne academische formele logica stamt af van de Griekse traditie.\nSinds de middeleeuwen wordt logica bestudeerd als een vertakking van filosofie, een deel van het klassieke trivium, dat bestond uit grammatica, retorica en logica.\nSinds halverwege de 19e eeuw wordt de formele logica bestudeerd in de context van de grondslagen van de wiskunde, waar het veelal symbolische logica genoemd wordt.\nEen van de belangrijkste notatiemethodes voor logica werd geformuleerd door Gottlob Frege, een grote inspiratiebron voor Bertrand Russell, die in 1903 samen met Alfred North Whitehead trachtte de logica formeel tot de hoeksteen van de wiskunde te ontwikkelen met de publicatie van de \"Principia Mathematica\". Met uitzondering van het elementaire gedeelte worden deze beginselen niet meer gebruikt en zijn ze grotendeels vervangen door de verzamelingenleer.\nIn de verdere ontwikkeling van de studie van formele logica ging het onderzoek niet alleen meer over fundamentele onderwerpen. De studie van verschillende toepassingen op het gebied van de wiskunde resulteerde in de opkomst van een wiskundige logica. De ontwikkeling van formele logica en haar implicaties voor computers behoort tot de fundamenten van de computerwetenschap.\nSoorten logica.\nEr zijn verschillende soorten logica ontwikkeld, waaronder:"}
{"id": "6671", "revid": "170851", "url": "https://nl.wikipedia.org/wiki?curid=6671", "title": "Functie", "text": ""}
{"id": "6672", "revid": "97", "url": "https://nl.wikipedia.org/wiki?curid=6672", "title": "Priemgetallen", "text": ""}
{"id": "6674", "revid": "425170", "url": "https://nl.wikipedia.org/wiki?curid=6674", "title": "Algebra", "text": "\"Algebra\" is de tak van de wiskunde die de betrekkingen van door letters en tekens aangeduide grootheden onderzoekt. In de algebra worden getallen voorgesteld door letters en bestaan er allerlei regels die zeggen hoe je met die letters moet rekenen. Het vroegste gedrukte boek over algebra is geschreven door Luca Pacioli (Luca di Borgo, Lucas de Burgo), een monnik. werd voor het eerst gedrukt in 1494 en opnieuw in 1523. De titel is \"Summa de Arithmetica, Geometria, Proportioni, et Proportionalita.\"\nEtymologie.\nOmstreeks het jaar 820 schreef de Perzische wiskundige Al-Chwarizmi in het Arabisch een boek over het rekenen met letters: \"hisab al-djabr wa al-muqabala\" (Arabisch: \u062d\u0633\u0627\u0628 \u0627\u0644\u062c\u0628\u0631 \u0648 \u0627\u0644\u0645\u0642\u0627\u0628\u0644\u0629). Het woord \"al-djabr\" uit de titel van dat boek betekent hereniging, verbinding of vervollediging en gaf aanleiding tot het algemene gebruik van het woord algebra in het Westen.\nHet Nederlandse woord 'stelkunde' dat Simon Stevin probeerde in te voeren, werd nooit helemaal aanvaard.\nAfbakening.\nOorspronkelijk was algebra een veralgemening van de rekenkunde waarin letters de rol van getallen overnamen. Rond 1800 bestond algebra uit het gebruik van letters om \"de verbeelding te bevrijden\" (Gottfried Wilhelm Leibniz) bij het uitvoeren van rekenkundige bewerkingen en het oplossen van vergelijkingen.\nIn de loop van de 19de eeuw maakte de algebra zich los van de rechtstreekse band met getallen en rekenkunde, en werden abstracte structuren gedefinieerd aan de hand van enkele elementaire eigenschappen van de bekende getallenverzamelingen: groepen, ringen, lichamen en vectorruimten. De algebra onderging een wiskundige revolutie die erin bestond dat ze zich verwijderde van het rekenwerk en zich ging toespitsen op het onderscheiden en benutten van de structurele basis van de wiskunde.\nMen onderscheidt thans ook een dergelijke abstracte structuur die \"een\" algebra heet, en die bestaat uit een vectorruimte uitgerust met een vermenigvuldiging van vectoren.\nDeelgebieden.\nOp grond van de hierboven aangehaalde historische evolutie onderscheidt men meestal twee 'niveaus' in de algebra:\nDaarnaast hebben zich in sommige toepassingsgebieden van de wiskunde afzonderlijke onderzoeksdomeinen ontwikkeld die een welbepaalde toepassing van de elementaire of de abstracte algebra inhouden:\nElementaire algebra.\n\"Zie Elementaire algebra voor het hoofdartikel over dit onderwerp.\"\nDe elementaire algebra bestudeert de eigenschappen van rekenkundige bewerkingen waarbij letters worden gebruikt om numerieke constanten en variabelen aan te duiden. Ook de regels die gelden voor uitdrukkingen en vergelijkingen met deze symbolen, worden bestudeerd.\nIn eerste instantie vormt de algebra een ondersteuning van het hoofdrekenen, een belangrijke praktische vaardigheid in het precomputertijdperk. Door het gebruik van letters kunnen algemene formules worden beschreven waarin men dan naar believen geschikte getallen kan invullen om een berekening eenvoudiger te maken. In dit verband nemen de merkwaardige producten een bijzondere plaats in; zo kan bijvoorbeeld het kwadraat van een getal van 2 cijfers worden uitgerekend door het getal te splitsen in tientallen en eenheden:\nwaarvoor men alleen de tafels van vermenigvuldiging tot formula_2 hoeft uit het hoofd te kennen.\nDe belangrijkste toepassing van elementaire algebra ligt evenwel in het oplossen van vergelijkingen. In een algebra\u00efsche vergelijking worden twee uitdrukkingen aan elkaar gelijkgesteld waarin alleen getallen, lettersymbolen en de vier rekenkundige hoofdbewerkingen (met eventuele haakjes) voorkomen; door toepassing van elementaire rekenregels kan een algebra\u00efsche vergelijking altijd worden herschreven als de voorwaarde dat een polynoom gelijk is aan 0. Het oplossen van een vergelijking is het vinden van de precieze verzameling getallen die in de lettersymbolen kunnen worden ingevuld opdat de gelijkheid zou voldaan zijn, de zogenaamde \"nulpuntsverzameling\" van het polynoom.\nAlgemener kan men een stelsel van meer vergelijkingen bestuderen; de oplossingsverzameling is dan de doorsnede van de oplossingsverzamelingen van de afzonderlijke vergelijkingen.\nSommige vergelijkingen of stelsels kunnen met elementaire middelen worden opgelost, zoals de lineaire vergelijking en de vierkantsvergelijking; anderen hebben aanleiding gegeven tot geheel nieuwe onderzoeksdomeinen. De meetkundige voorstelling van de oplossingsverzameling van een stelsel algebra\u00efsche vergelijkigen is de algebra\u00efsche meetkunde. De lineaire algebra is ontstaan uit de studie van stelsels van lineaire vergelijkingen.\nDe oplossingsverzameling van een vergelijking wordt meestal \"a priori\" beperkt tot een getallenverzameling die de auteur van het probleem als aanvaardbaar beschouwt. Of een vergelijking oplosbaar is, hangt natuurlijk sterk af van die keuze: de vergelijking formula_3 heeft geen oplossingen voor formula_4 binnen de verzameling formula_5 der natuurlijke getallen, maar wel binnen de gehele of de rationale getallen.\nHistorisch is vaak het omgekeerde gebeurd: omdat een bepaalde vergelijking geen oplossing had, hebben mensen de verzameling der \"aanvaardbare\" getallen kunstmatig uitgebreid. De uitvinding van negatieve getallen is een dergelijke kunstgreep om alle vergelijkingen met optellingen zoals formula_3 oplosbaar te maken. Breuken zijn een uitbreiding van de gehele getallen om vergelijkingen zoals formula_7 op te lossen. De complexe getallen bieden en oplossing voor formula_8 en het symbool formula_9 voor de vierkantswortel betekent niets anders dan \"de (of een) oplossing van de vergelijking formula_10\".\nEen diofantische vergelijking is een algebra\u00efsche vergelijking waarbij men eist dat de oplossingen gehele getallen zijn. De getaltheorie is ontstaan uit de studie van diofantische vergelijkingen.\nAbstracte algebra.\n\"Zie Abstracte algebra voor het hoofdartikel over dit onderwerp.\"\nDe abstracte algebra bestudeert algebra\u00efsche structuren zoals lichamen, groepen en ringen. De \"lineaire algebra,\" die vectorruimten en bijbehorende lineaire transformaties bestudeert, kan worden opgevat als onderdeel hiervan maar bekleedt toch een eigen plaats door het grote aantal rechtstreekse toepassingen buiten de wiskunde.\nDe abstracte algebra staat niet los van de elementaire algebra, maar is eruit ontstaan omdat abstracte structuren een cruciaal nieuw inzicht verschaften in moeilijke elementaire problemen.\nDe \"groepentheorie\" bestudeert abstracte bewerkingen, groepsbewerkingen genaamd, die de volgende eigenschappen gemeen hebben met de optelling van gehele getallen:\nMen spreekt van een commutatieve of abelse groep als bovendien het resultaat niet afhangt van de volgorde der elementen.\nGroepen zijn de zuiverste abstractie van het begrip symmetrie.\nDe \"ringtheorie\" kijkt naar combinaties van twee bewerkingen, op een abstract niveau vergelijkbaar met de optelling en de vermenigvuldiging van gehele getallen of de optelling en vermenigvuldiging van veeltermen. De eerste bewerking vormt een abelse groep, terwijl de tweede bewerking er in een bepaalde zin compatibel mee moet zijn (distributiviteit).\nBij een \"lichaam\" wordt ook de omkeerbaarheid van de vermenigvuldiging ge\u00ebist; dit naar analogie met het rekenen in de rationale, re\u00eble of complexe getallen. De Galoistheorie bestudeert de bijzondere relatie tussen een lichaam en zijn deellichamen aan de hand van groepentheorie.\nIn de lineaire algebra is een \"vectorruimte\" een abstractie van de co\u00f6rdinatenruimte waarin meetkunde wordt bedreven; ze bestaat enerzijds uit een lichaam waarvan de elementen \"scalairen\" heten (naar analogie met de re\u00eble getallen), en anderzijds uit \"vectoren\" die bij elkaar kunnen worden opgeteld en die met een scalair kunnen worden vermenigvuldigd.\nVan deze vier basisstructuren zijn inmiddels tientallen varianten, specialisaties en veralgemeningen beschreven, die allemaal specifieke toepassingen hebben voor het oplossen van problemen uit de elementaire algebra of uit andere takken van de wiskunde. Het reeds aangehaalde artikel \"Algebra\u00efsche structuur\" somt er nog enkele op.\nTussen twee objecten van dezelfde categorie (bijvoorbeeld twee groepen) onderscheidt men morfismen: afbeeldingen tussen de abstracte verzamelingen die de bewerkingsstructuur respecteren. Een groepshomomorfisme tussen twee groepen formula_11 en formula_12 is een afbeelding tussen de onderliggende verzamelingen formula_13 die als volgt de groepsbewerking bewaart:\nEen omkeerbaar morfisme heet isomorfisme. Als tussen twee objecten (verzamelingen met een bewerking) een isomorfisme bestaat, zijn ze in algebra\u00efsch opzicht volkomen gelijkwaardig.\nEen typisch probleem van de abstracte algebra bestaat erin, de objecten van een gegeven categorie te classificeren op isomorfisme na. Een van de merkwaardigste resultaten van de 20ste-eeuwse algebra is de classificatie van eindige enkelvoudige groepen.\nDe homologische algebra bestudeert niet \u00e9\u00e9n specifieke categorie van structuren, maar algemene ketencomplexen waarvan de objecten tot tamelijk algemene categorie\u00ebn kunnen behoren; ze is ontstaan uit de behoefte om technieken van de algebra\u00efsche topologie aan te wenden bij de studie van objecten die niet \"a priori\" met topologie te maken hebben."}
{"id": "6676", "revid": "63434", "url": "https://nl.wikipedia.org/wiki?curid=6676", "title": "Canada", "text": "Canada is een land in het noorden van Noord-Amerika. De hoofdstad van Canada is Ottawa en de grootste steden zijn Toronto, Montr\u00e9al, Vancouver en Calgary. Canada is met een oppervlakte van op Rusland na het grootste land ter wereld.\nDe naam Canada is afgeleid van het Iroquois woord \"kanata\", wat \"nederzetting\" betekent. Het land werd al duizenden jaren bewoond door indianen en inuit voordat het vanaf de 16e eeuw door de Europeanen, met name Fransen en Engelsen, werd verkend en gekoloniseerd. Frankrijk raakte in 1763 zijn kolonie Nieuw-Frankrijk kwijt aan de Engelsen. In 1867 vormden vier Engelse koloni\u00ebn de Canadese Confederatie. Met het Statuut van Westminster in 1931 kreeg Canada meer autonomie binnen het Britse Rijk en in 1982 werd het land door de \"Canada Act\" ook formeel geheel onafhankelijk van het Verenigd Koninkrijk.\nCanada is een federale staat met 10 provincies en 3 territoria en een parlementaire constitutionele monarchie (een Commonwealth realm). Het staatshoofd van Canada is koning Charles III die in Canada wordt vertegenwoordigd door de gouverneur-generaal terwijl het hoofd van de regering de premier is. Het is een tweetalig land waar zowel Engels als Frans een offici\u00eble status heeft. Canada is lid van het Gemenebest van Naties, APEC, OAS, de VN, de Francophonie en de NAVO.\nIn het zuiden en westen wordt het door de Verenigde Staten begrensd en in het oosten door de Atlantische Oceaan. Op Hanseiland, een klein eilandje tussen Canada en Groenland, grenst Canada ook nog aan Groenland, wat bij Denemarken hoort. De westelijke grens wordt gevormd door de Amerikaanse staat Alaska en de Grote Oceaan en in het noorden ligt de Noordelijke IJszee.\nGeschiedenis.\nVer voordat de Europeanen het land koloniseerden, woonden er al diverse inheemse volkeren in het hedendaagse Canada. Later werd Canada door de Fransen verkend en gekoloniseerd. Na de Franse en Indiaanse Oorlog kwam het gebied in 1763 geheel in Britse handen. Tijdens de Oorlog van 1812 tussen Groot-Brittanni\u00eb en de Verenigde Staten werden op Canadese bodem enkele belangrijke veldslagen geleverd.\nCanada, in zijn huidige vorm, ontstond op 1 juli 1867 toen Boven-Canada (Ontario) en Beneden-Canada (Qu\u00e9bec) werden verenigd in de \"Dominion of Canada\" met John Macdonald als eerste minister president. Totdat in 1931 het \"Statuut van Westminster\" werd aangenomen door het Britse Parlement had Canada slechts beperkte zelfstandigheid. Zo werd Canada automatisch bij de Eerste Wereldoorlog betrokken toen het Verenigd Koninkrijk met Duitsland in oorlog raakte. Pas in 1982 verdween met de aanname van de \"Canada Act\" het laatste restje Britse controle over het land. Canada leverde belangrijke bijdragen aan geallieerde zijde in zowel de Eerste als de Tweede Wereldoorlog.\nIn de naoorlogse periode wisselden periodes van Liberale en Conservatieve regeringen elkaar af. Canada heeft een hechte economische band met het buurland de Verenigde Staten, hoewel het politiek soms sterk van mening verschilt met de VS, vooral onder liberale regeringen. Canada leverde na de aanslagen op 11 september 2001 een belangrijke bijdrage aan de NAVO-missie in Afghanistan.\nBij de parlementsverkiezingen op 19 oktober 2015 versloeg de liberaal Justin Trudeau de zittende minister-president Stephen Harper. Op 4 november 2015 werd Trudeau, de zoon van de voormalige minister-president Pierre Trudeau, de nieuwe minister-president.\nOmvolking.\nOp 12 juni 2008 bood premier Harper in het Lagerhuis in Ottawa aan de inheemse volken (First Nations) van Canada de offici\u00eble excuses van de Canadese regering aan voor het racistisch onrecht hen door opeenvolgende Canadese regeringen aangedaan. Deze behelsden de in de 19e eeuw begonnen meer dan een eeuw durende politiek kinderen van de inheemse volken door de politie weg te laten halen bij hun ouders en hen gedwongen onder te brengen op (katholieke of anglicaanse) kostscholen met de bedoeling \"de indiaan uit het kind te halen\". Het gaat om ongeveer 150.000 kinderen, van wie er 7000 kwamen te overlijden.\nGeografie.\nCanada is met een oppervlakte van het op een na grootste land ter wereld, na de Russische Federatie. Het is ongeveer 6500\u00a0km van oost naar west en 4600\u00a0km in noord-zuid richting van Amerikaanse grens tot ver boven de poolcirkel. Canada claimt een gebied rond de pool dat loopt van 60\u00b0 W tot 141\u00b0 W en beschouwt de zeestraten die door de Arctische Archipel lopen en de Noordwestelijke Doorvaart vormen als Canadese territoriale wateren. Deze claim wordt internationaal echter niet erkend. De meest noordelijke, bewoonde, plaats in Canada (en de wereld) is Alert op het eiland Ellesmere. De zuidelijkste stad van Canada, Windsor ligt op dezelfde breedtegraad als Barcelona in Spanje.\nHet grootste deel van het land wordt geologisch gerekend tot het Canadees Schild en kent vele duizenden meren. Het gebied ligt rond de Hudsonbaai. In het zuiden van Ontario vindt men de Grote Meren aan de grens met de Verenigde Staten.\nIn het midden van Canada bevinden zich uitgestrekte prairies, met name in de provincies Manitoba, Saskatchewan en een deel van Alberta. Ten westen hiervan liggen de Rocky Mountains. In het noorden vindt men immense, bijna geheel onbewoonde, arctische landschappen en de Canadese Arctische Eilanden. In het oosten van het land ten slotte vindt men onder andere de Maritieme Provincies en het eiland Newfoundland. De Fundybaai tussen New Brunswick en Nova Scotia kent het grootste verschil tussen eb en vloed in de wereld.\nNa de verdeling van Hanseiland heeft Canada vanaf 14 juni 2022 een landgrens met Groenland, een autonoom gebied dat deel uitmaakt van het Koninkrijk Denemarken. Sinds de zogeheten Whisky-oorlog in 1973 was er een conflict over het eiland tussen de twee landen.\nKlimaat.\nGrote delen van Canada hebben een toendraklimaat met temperaturen die in het noorden en op de prairies regelmatig onder de \u221240\u00b0 Celsius duiken. Een uitzondering zijn de kustgebieden in Brits-Columbia waar milde en regenachtige winters voorkomen.\nZomers kunnen in grote delen van Canada, vooral het zuiden, opvallend warm zijn en vaak vochtig. De gemiddeld warmste steden in Canada zijn Vancouver, Victoria en Windsor, de meest zuidelijk gelegen stad. Een absoluut warmterecord werd op 29 juni 2021 opgetekend in Lytton, B.C. (49,6\u00b0C). Een klein woestijngebied bevindt zich in de wijnstreek Okanagan, in het zuiden van Brits-Columbia. Een deel van zuidelijk Alberta dat in de schaduw van de Rocky Mountains ligt kent een semi-aride, oftewel vrij droog, klimaat. Hier komen onder meer \"Badlands\" voor. Het uiterste zuiden van Ontario is een uitloper van de zogenaamde \"Tornado alley\" vanuit de Verenigde Staten, een gebied waar vaak tornado\u2019s voorkomen.\nNatuur.\nOmdat het land dunbevolkt is zijn er veel natuurlijke gebieden relatief onaangetast door menselijk ingrijpen. Het land kent vele beschermde Provinciale en Nationale Parken. Het \"Canadian Botanical Conservation Network\" (CBCN) is een netwerk dat zich in Canada bezighoudt met het behoud van zeldzame en bedreigde inheemse plantensoorten, wilde habitats en ecosystemen.\nEr komen veel Canadese esdoorns voor.\nProvincies.\nCanada is onderverdeeld in 10 provincies (\"provinces\") en 3 territoria (\"territories\"). Een provincie oefent, in tegenstelling tot de territoria, haar eigen soevereiniteit uit in een grondwettelijk kader. Zo hebben provincies een eigen parlement, een \"premier\" en een luitenant-gouverneur die de kroon in de provincie vertegenwoordigt onafhankelijk van de gouverneur-generaal van Canada. Territoria daarentegen oefenen hun macht uit op basis van door het Federale Parlement aangenomen wetten. Zo stippelt de \"Yukon Act\" het staatsbestel van het gelijknamige territorium uit. In de laatste decennia van de 20e eeuw en het begin van de 21e eeuw hebben de territoria meer bevoegdheden overgenomen van de federale regering. Anders dan bij de provincies kan de federale overheid via een parlementair aangenomen wet ook het bestel van de territoria veranderen of intrekken hoewel dit in de praktijk niet waarschijnlijk is.\nDe tien provincies kunnen in een aantal regio's worden onderverdeeld. New Brunswick, Nova Scotia en Prince Edward Island worden de Maritieme Provincies genoemd, terwijl ze samen met Newfoundland en Labrador bekendstaan als Atlantisch Canada (of de Atlantische Provincies). Ten westen hiervan liggen Qu\u00e9bec en Ontario. Ten westen van Ontario liggen de westelijke provincies te weten de vier \"Prairie Provinces\" (prairieprovincies) Manitoba, Saskatchewan, Alberta en British Columbia. De territoria zijn de Northwest Territories, Nunavut en Yukon.\nSteden.\nCanada is een vrij ge\u00fcrbaniseerd land. In de prairieprovincies bijvoorbeeld woont een groot percentage van de bevolking in slechts een paar steden. De hoofdstad van Canada is Ottawa terwijl de grootste steden Toronto en Montr\u00e9al zijn.\nEnkele andere steden zijn:\nDemografie.\nBevolkingssamenstelling.\nDe meeste van de inwoners van Canada wonen in een strook van 200 kilometer langs de grens met de Verenigde Staten. Deze grens volgt voor een groot deel de 49e breedtegraad en is de langste onverdedigde grens tussen twee landen. De noordelijke delen van de provincies, honderden kilometers verder naar het noorden, zijn dan ook schaars bevolkt. Nog schaarser bevolkt zijn de noordelijk van de provincies gelegen territoria. De noordelijkste gebieden en de Arctische Archipel zijn nauwelijks bewoond.\nInwoners van Canada noemt men Canadezen. De oorspronkelijke bevolking bestaat uit Inuit en indianen. De eerste grote groepen immigranten uit Europa waren Engelstaligen alsmede Franstaligen. De laatsten vormen in de provincie Qu\u00e9bec de meerderheid en daar is Frans de (enige) offici\u00eble taal.\nCanada is altijd een immigratieland geweest en er zijn dan ook mensen vanuit de hele wereld te vinden. De acht meest aanwezige niet-Canadese nationaliteiten waren in 2021 Brits (14,7%), Iers en Schots (elk 12,1%), Frans (11,0%), Duits (8,1%), Chinees (4,7%), Italiaans (4,3%) en Indiaas (3,7%).\nIn het westen zijn veel Oekra\u00efners neergestreken. Op vele plaatsen zijn ook Nederlandstalige immigranten te vinden, die er vooral in de jaren van na de Tweede Wereldoorlog naartoe zijn gegaan. Ook uit Azi\u00eb zijn velen naar Canada getrokken, vooral naar de westkust waar veel Canadezen van Chinese origine wonen. In de jaren 1980 en 1990 zijn veel Chinezen vanuit Hongkong naar Vancouver gemigreerd. In Qu\u00e9bec zijn gemeenschappen uit Ha\u00efti en Franstalig Afrika.\nTaal.\nCanada is officieel tweetalig, hoewel daar buiten de federale overheid om niet zo veel van te merken is. De Qu\u00e9b\u00e9cois spreken een voortzetting van het Frans die het Quebecs-Frans genoemd wordt, een patois van de 17e en 18e eeuw. In tegenstelling tot wat met het Afrikaans gebeurd is, hebben zij vastgehouden aan dezelfde standaardtaal als andere Franstalige gebieden zoals Frankrijk, westelijk Zwitserland of Walloni\u00eb. Sinds de jaren zestig heeft zich een scherpe politieke scheiding ontwikkeld tussen het Franstalige Qu\u00e9bec en de Engelstalige provincies, zelfs in die mate dat menigeen in Qu\u00e9bec onafhankelijk wilde worden van Canada. Er werd een tweetal referenda gehouden waarin de onafhankelijkheid van Qu\u00e9bec maar nipt werd afgewezen.\nIn een aantal Engelstalige provincies, zoals Ontario en Manitoba, komen significante Franstalige gemeenschappen voor. New Brunswick is de enige officieel tweetalige provincie met ongeveer een derde van de bevolking die Franstalig is.\nHet oostelijke Newfoundland en Labrador is met ruim 97% moedertaalsprekers van het Engels veruit het meest lingu\u00efstische homogene deelgebied van Canada. Op Newfoundland, waar zich historisch de zogenaamde Franse kust bevond, werd in beperkte mate het Newfoundlands-Frans gesproken. In de 21e eeuw is er op het eiland enkel in de westelijke regio Port au Port nog een noemenswaardige minderheid van Franco-Newfoundlanders. Er worden echter pogingen ondernomen de positie van het Frans in Newfoundland te verbeteren, onder andere door onderwijs in het Frans te geven.\nNaast het Engels en Frans zijn er in Canada elf zogenaamde Indiaanse- en Inuittalen bestaande uit meer dan 65 verschillende dialecten. Hiervan hebben alleen het Cree, Inuktitut en Ojibwe een populatie van sprekers die de taal vloeiend spreken om deze op termijn te behouden. Diverse inheemse talen hebben een offici\u00eble status in de Northwest Territories. Inuktitut is de belangrijkste taal in Nunavut en is een van de drie offici\u00eble talen in het gebied.\nPolitiek.\nCanada is een constitutioneel koninkrijk en een federale parlementaire democratie. Het politieke systeem van Canada is gebaseerd op het Britse \"Westminster\"-model met Amerikaanse invloeden. Op 1 juli 1867 trad de \"British North America Act of 1867\" (in principe Canada's grondwet) in werking die de \"Dominion of Canada\" oprichtte. Canada's eerste minister-president werd Sir John Alexander Macdonald. Hoewel Canada nominaal zelfstandig was, had het Britse parlement nog steeds grote invloed op Canadese aangelegenheden. Zo moesten bijvoorbeeld wijzigingen in de Canadese grondwet door Londen goedgekeurd worden. Ook was Groot-Brittanni\u00eb tot 1931 in belangrijke mate verantwoordelijk voor het buitenlandse beleid van Canada.\nAl sinds 1931 werden alle Britse dominions echter gelijkgesteld met het Verenigd Koninkrijk en kregen ze volledige soevereiniteit gelijkwaardig aan alle andere landen. Het werden Commonwealth realms. De volledige titel van de Canadese koning of koningin is tegenwoordig: \"Zijne Majesteit, Charles de Derde, door de Genade van God, van het Verenigd Koninkrijk, Canada en Zijn andere Gebieden en Territoria, Koning, Hoofd van het Gemenebest, Verdediger van het Geloof.\" De titel \"Verdediger van het Geloof\" is puur ceremonieel, Canada heeft immers geen (anglicaanse) staatskerk. Om aan de grondwet te voldoen, is de koning staatshoofd, maar heeft zelf geen uitvoerende macht. De koning is de enige die een adellijke titel voert. De gouverneur-generaal van Canada en de luitenant-gouverneurs voeren de taken van de monarch uit. De Canadezen dragen financieel niet bij aan hun koningshuis. Alleen als het koningshuis taken verricht voor Canada ontvangt het een kleine financi\u00eble bijdrage.\nPas in 1982 verkreeg Canada volledige onafhankelijkheid via de aanname door het Britse parlement van de \"Canada Act of 1982\". Hiervoor behield het parlement in Londen de laatste zeggenschap over elke grondwetswijziging in Canada. Een belangrijke wijziging van Canada's grondwet in 1982 was tevens de toevoeging van de \"Canadian Charter of Rights and Freedoms\", een document dat rechten en vrijheden verankerde. Het staatshoofd is koning Charles III, met de titel \"Koning van Canada\". Hij wordt vertegenwoordigd door de gouverneur-generaal van Canada, die door de Kroon wordt aangesteld op advies van de Canadese minister-president. In iedere provincie en territorium van Canada wordt de Kroon vertegenwoordigd door een luitenant-gouverneur. Het land is lid van het Gemenebest van Naties en werd door het Britse parlement op 1 juli 1867 gevormd. In 1866 werd besloten om van Brits-Noord-Amerika een zogenaamde zelfstandige, zelfregerende kolonie (\"Dominion\") te maken. In de regelingen werd het komende land ook wel \"Kingdom of Canada\" (\"Koninkrijk Canada\") genoemd.\nHet volkslied van Canada is \"O Canada\". Het koninklijk volkslied heet \"God Save the King\".\nParlementair systeem.\nHet parlement van Canada bestaat uit een Lagerhuis, het Huis van Afgevaardigden (\"House of Commons\") en een Senaat (\"Senate\"). Deze Senaat bestaat, in tegenstelling tot het Hogerhuis in het Verenigd Koninkrijk, niet uit \"Lords\" aangezien Canada geen adellijke titels kent. Gekozen werd voor een model naar Amerikaans voorbeeld hoewel senatoren niet direct door het volk worden gekozen maar door de minister-president worden voorgedragen en vervolgens door de gouverneur-generaal benoemd. Doordat de Senaat hierdoor vaak bevolkt wordt door politieke vrienden van de minister-president is er veel verzet tegen dit systeem en worden er regelmatig voorstellen gedaan om de Senaatsleden wel door het volk te laten kiezen.\nLeden van het Lagerhuis worden gekozen via een districtenstelsel met \u00e9\u00e9n parlementslid per district (\"Riding\"). De kandidaat per district die de meeste stemmen krijgt bij federale verkiezingen wordt lid van het Lagerhuis (\"Member of Parliament\").\nNa de verkiezingen van 2015 is de zetelverdeling (totaal 308 zetels) in het Huis van Afgevaardigden als volgt (tussen haakjes de zetelverdeling na de verkiezingen van 2011):\nDe partij met een meerderheid van stemmen vormt de regering bestaande uit een minister-president en diverse ministers die tevens lid zijn van het parlement. Samen vormen zij het kabinet. Indien er geen partij is met een meerderheid, zoals na de verkiezingen van 2008 het geval was, vormt in de regel de grootste partij een minderheidsregering. Vaak regeert deze met steun van \u00e9\u00e9n of meer andere partijen zonder een formele coalitie te vormen. In de regel zitten minderheidskabinetten niet meer dan \u00e9\u00e9n \u00e0 twee jaar.\nEen parlement heeft een mandaat van vijf jaar maar de minister-president kan eerder verkiezingen uitschrijven. Ook worden er eerder verkiezingen gehouden als de regering het vertrouwen van het parlement verliest. Dit gebeurt meestal tijdens minderheidskabinetten wanneer de regering een gevoelig verlies lijdt in het parlement over bijvoorbeeld een z.g. \"moneybill\", een staatsbudget. De verkiezingen van 2015 zijn gewonnen door de liberale partij en hebben een regering opgeleverd onder minister-president Justin Trudeau.\nDe rechtsprekende tak van de federale overheid wordt geleid door het \"Supreme Court of Canada\", het Canadees Hooggerechtshof.\nRegionale autonomie.\nCanada is, net als de Verenigde Staten, een federale staat waarbij de nationale overheid en regionale overheden de macht delen. Bestuurlijk is Canada opgedeeld in 10 provincies en 3 territoria. De provincies worden geleid door een \"premier\" die een provinciale regering leiden. Zoals op federaal niveau wordt de regering van een provincie geleid door de grootste partij in de provinciale volksvertegenwoordigingen. Een luitenant-gouverneur vertegenwoordigt de kroon in de provincies. De provincies hebben bevoegdheden over zaken als onderwijs, gezondheidszorg en provinciale infrastructuur. De territoria hebben officieel niet dezelfde soevereiniteit als de provincies en worden niet bestuurd door een luitenant-gouverneur, maar door een commissaris.\nDe provincie Qu\u00e9bec heeft een bijzondere status als enige geheel Franstalige provincie. De relatie van de provincies enerzijds en de federale overheid anderzijds is vaak gespannen. In Alberta bijvoorbeeld is er een gevoel dat \"Ottawa\" de provincie alleen bekritiseert en uitbuit ten behoeve van de armere provincies. Ook is er weerstand tegen de vele uitzonderingen die er gemaakt worden voor Qu\u00e9bec.\nDe eenheid van Canada staat vaak ter discussie. Voornamelijk de uitzonderlijke positie van de Franstalige gemeenschap in Qu\u00e9bec is een twistpunt. In 1980 en in 1995 werden er in die provincie referenda gehouden over mogelijke afscheiding van Canada. Vooral in 1995 werd dit voorstel maar nipt (met 50,6% van de stemmen) verworpen. In november 2006 is er een resolutie aangenomen waarin de inwoners van de Franstalige regio Qu\u00e9bec worden erkend als natie binnen een verenigd Canada. De resolutie, ingebracht door minister-president Stephen Harper, werd met 266 stemmen voor en 16 tegen goedgekeurd.\nAnderzijds heerst vooral recentelijk in het westen van Canada, met name in Alberta en Brits-Colombia, onvrede over het nationale beleid ten opzichte van hen, de zogenoemde \"Western Alienation\". Alberta heeft herhaaldelijk gesteld dat het een aantal van de speciaal aan Qu\u00e9bec toegekende rechten wil hebben wat betreft de zeggenschap over \"binnen provinciaalse\" aangelegenheden. Een onderzoek onder bewoners van de vier westelijke provincies in 2005 gaf aan dat ongeveer een op de drie mensen afscheiding van Canada een goede zaak zouden vinden.\nEconomie.\nCanada is lid van de NAFTA, de OECD en de G8 groep van rijkste industrielanden plus Rusland. Het BNP in 2003 bedroeg $999,94 miljard, wat neerkomt op $19.428 per hoofd van de bevolking.\nOngeveer driekwart van de beroepsbevolking is werkzaam in de dienstensector die daarmee verreweg de belangrijkste is. Bosbouw, mijnbouw en visserij zijn eveneens belangrijke bronnen van inkomsten. Landbouw is vooral van belang in de prairies en delen van Ontario. De industriesector is relatief minder belangrijk in Canada. In het zuiden van Ontario is de automobielindustrie van belang, vooral in Windsor. Toronto is een wereldhandels- en zakencentrum terwijl Calgary het centrum van de olie- en aardgasindustrie is.\nVoor de handelsbetrekkingen van Canada is de VS van essentieel belang. In 2004 bedroeg de export $315 miljard waarvan 85% naar de VS ging. Ook van de import uit andere landen is meer dan de helft uit de VS afkomstig. Ondanks deze relatie zijn de handelsbetrekkingen met de VS niet altijd even makkelijk mede doordat de regering vaak harde politiek bedrijft met de relatie met de VS voor politieke winst thuis. De grensovergang tussen Windsor, Ontario en Detroit, Michigan is de drukste internationale grensovergang in de wereld en ongeveer een kwart van de Canadese handel loopt via deze grens.\nDe munteenheid is de Canadese dollar (C$ of CAD), verdeeld in 100 cent. De waarde van de dollar varieert tussen de 65 en 80 eurocent (periode 2010-2015).\nRond de steden ligt een netwerk van autosnelwegen.\nEnergievoorziening.\nCanada produceerde 22,4\u00a0EJ (exajoule) of 535\u00a0Mtoe (miljoen ton olie equivalent) energie in 2019. In 2014 betrof het nog 19,7\u00a0EJ of 470\u00a0Mtoe. De totale productie ligt er veel hoger dan het verbruik. Op het vlak van fossiele brandstof exporteerde het land in 2014 7,7\u00a0EJ (185\u00a0Mtoe) meer dan het importeerde.\nVan de energie ging in 2014 3,6\u00a0EJ (85\u00a0Mtoe) verloren bij conversie, vooral bij elektriciteitsopwekking. 940\u00a0PJ (22\u00a0Mtoe) werd gebruikt voor niet-energetische producten zoals smeermiddelen, asfalt en petrochemicali\u00ebn. Voor energie-eindgebruikers resteerde 7,6\u00a0EJ (178\u00a0Mtoe) waarvan 1,8\u00a0EJ (42\u00a0Mtoe) = 488\u00a0TWh elektriciteit.\nDe totale Canadese energievoorraad TES (\"total energy supply\") bedroeg in 2019 13,0 EJ en bestond vooral uit fossiele brandstoffen: 38% aardgas, 33% aardolie en 4,5% steenkool (totaal 75,5%). De andere energievoorzieningsbronnen in 2019 waren waterkracht (10,5%; 1,4 EJ), kernenergie (8,5%; 1,1 EJ), biobrandstof en -afval (4,5%; 0,6 EJ) en hernieuwbare energie zoals wind- en zonne-energie (1%; 0,1 EJ).\nDe uitstoot van kooldioxide was 545 megaton in 2021, dat is 14,3 ton per persoon, veel meer dan het wereldgemiddelde 4,69 ton per persoon.\nIn de periode 2010-2022 nam het eindgebruik weinig af met 2%. Oliewinning groeide 57% door fracking. Het aandeel van windenergie groeide tot circa 5% in 2019.\nCultuur en bezienswaardigheden.\nCultuur in Canada kent met name Engelse en Franse invloeden alsmede de invloed van de Indiaanse en Inuitbevolking. Verder is de nabijheid van de Verenigde Staten ook van invloed op de Canadese cultuur. Samen met de Verenigde Staten vormt (vooral Engelstalig) Canada het hart van Anglo-Amerika.\nCanada kent een divers landschap met veel ongerepte natuur. Enkele bekende nationale parken zoals Banff, Jasper Nationaal park, Waterton Glacier International Peace Park, Kluane, Nationaal park Nahanni en Nationaal park Gros Morne trekken veel bezoekers. Ook zijn er diverse minder bekende nationale parken en provinciale parken zoals Dinosaur Provincial Park in Alberta.\nHistorisch gezien zijn onder meer de historische wijk van Qu\u00e9bec en de Vikingnederzetting L'Anse aux Meadows belangrijk. Andere belangrijke bezienswaardigheden zijn de steden Toronto, Montr\u00e9al en Vancouver. Belangrijke musea zijn onder andere het \"Royal Ontario Museum\", het \"Museum of Civilization\" en het \"Glenbow Museum\".\nCanada kent ook vele festivals die wijde bekendheid genieten. Enkele belangrijke hiervan zijn het \"Tulip Festival\" in Ottawa en de \"Calgary Stampede\".\nSport.\nDe offici\u00eble nationale Canadese sporten zijn ijshockey en lacrosse. Hockey is een nationaal tijdverdrijf en de populairste kijksport in het land. Het is ook de meest beoefende sport in Canada, met 1,65 miljoen beoefenaars in 2004. Zeven van Canada's acht grootste stedelijke gebieden - Toronto, Montr\u00e9al, Vancouver, Ottawa, Calgary, Edmonton en Winnipeg - zijn franchises in de National Hockey League (NHL) en er zijn meer Canadese spelers in de NHL dan van alle andere landen.\nAndere populaire sporten die veel toeschouwers trekken zijn curling en Canadian football, de laatste ook professioneel gespeeld in de Canadian Football League (CFL). De finale van de CFL, de Grey Cup, is elk jaar een van de meest bekeken evenementen op de Canadese televisie. Golf, honkbal, ski\u00ebn, voetbal, cricket, volleybal en rugby league worden op grote schaal gespeeld op jeugd- en amateursniveau, maar professionele competities en franchises komen niet veel voor. Sinds 2019 is er met de Canadian Premier League wel een professionele voetbalcompetitie.\nToronto speelt met het basketbalteam de Toronto Raptors mee in de NBA. In 2019 zijn ze kampioen geworden. Het honkbalteam van Toronto, de Toronto Blue Jays, komt uit in de MLB.\nIn Canada hebben verschillende internationale sportevenementen plaatsgevonden, waaronder de Olympische Zomerspelen 1976 in Montr\u00e9al, de Olympische Winterspelen 1988 in Calgary en het wereldkampioenschap voetbal onder 20 - 2007. Canada was het gastland voor de Olympische Winterspelen 2010 in Vancouver en Whistler, British Columbia.\nNationale symbolen.\nDe nationale symbolen van Canada zijn be\u00efnvloed door natuurlijke, historische en inheemse bronnen. Het gebruik van het esdoornblad als Canadees symbool dateert uit de vroege 18e eeuw. De \"Maple Leaf\" is afgebeeld op Canada's huidige en vorige vlaggen, op de penny en op het wapen van Canada. Andere prominente symbolen zijn de bever, Canadese gans, de ijsduiker, de Kroon, de Royal Canadian Mounted Police en meer recent de totempaal en Inuksuk.\nNationale feestdag.\nDe nationale feestdag van Canada is 1 juli: \"Canada Day\", de dag waarop in 1867 de Confederatie van Canada (\"Dominion of Canada\") tot stand kwam. De feestdag werd eerst \"Dominion Day\" genoemd en werd in 1879 voor het eerst gevierd. Sinds 1982 is de huidige naam in gebruik.\nCanada Day wordt vaak uitbundig gevierd met optochten en vuurwerk. In Ottawa zijn er evenementen rondom de parlementsgebouwen.\nKeuken.\nDe Canadese keuken varieert sterk tussen de verschillende regio's van Canada. Er zijn aanzienlijke overlappingen tussen Canadees eten en het eten in de rest van Noord-Amerika, maar sommige gerechten zijn uniek of hebben unieke versies die alleen gevonden worden in Canada. Kanshebbers voor de titel van nationaal Canadees voedsel zijn onder andere poutine en botertaarten. Voorts is Canada 's werelds grootste producent van esdoornsiroop.\nDe drie oudste keukens van Canada hebben First Nations-, Engelse en Franse wortels. Deze traditionele keuken van Engels Canada hangt nauw samen met Britse en Amerikaanse gerechten, terwijl de traditionele keuken van Frans Canada zich heeft ontwikkeld uit de Franse keuken en de winterse omstandigheden van bonthandelaren. Met de daaropvolgende golven van immigratie in de 18e en 19e eeuw uit Centraal-, Zuid- en Oost-Europa en vervolgens uit Azi\u00eb, Afrika en het Caribisch gebied werden de regionale keukens later aangevuld. Ook de Joodse immigrantenstroom naar Canada heeft het voedingspatroon be\u00efnvloed. De Montreal-stijl bagel en het Montreal-stijl gerookt vlees zijn van oorsprong typisch Joodse gerechten. Daarnaast is pizza Hawa\u00ef een van oorsprong Canadees recept dat wereldwijd gegeten wordt."}
{"id": "6677", "revid": "344418", "url": "https://nl.wikipedia.org/wiki?curid=6677", "title": "Prince", "text": "Prince Rogers Nelson, beter bekend onder zijn artiestennaam Prince (Minneapolis, 7 juni 1958 \u2013 Chanhassen, 21 april 2016), was een Amerikaans popartiest in de funk- en rocktraditie. Naast zanger, componist, gitarist, toetsenist en bassist was hij danser, platenproducer, filmregisseur en acteur. Prince stond bekend als een zeer productieve workaholic en een vernieuwer in de popmuziek. Hij verkocht bij leven meer dan honderdvijftig miljoen singles en albums, won zeven Grammy Awards, een Oscar voor het lied \"Purple Rain\" en een Golden Globe. Een veelgebruikte bijnaam is \"His Royal Badness\" (Zijne Koninklijke Slechtheid), een verwijzing naar zijn seksueel getinte teksten.\nBiografie.\nJeugdjaren.\nPrince werd geboren in Minneapolis, de grootste stad van de Amerikaanse staat Minnesota, in het plaatselijke Mount Sina\u00ef Hospital, als zoon van Mattie Shaw en de zestien jaar oudere John L. Nelson. Zijn ouders waren van Afro-Amerikaanse (vader) en Aziatisch-Amerikaanse (moeder) afkomst en kwamen in de jaren vijftig vanuit Louisiana naar Minnesota. Zijn vader was de bandleider en pianist van een lokaal jazzcombo, het \"Prince Rogers Trio\", vernoemd naar zijn podiumnaam \"Prince Roger\". Prince werd vernoemd naar dit combo. Zijn moeder was tijdelijk zangeres in dit combo, waar de ouders elkaar ontmoetten.\nNaar eigen zeggen had Prince een moeilijke en armoedige jeugd. Op zijn tiende scheidden zijn ouders en kort daarna trok zijn stiefvader bij het gezin in, dat verder bestond uit Prince' enige volle zus, Tika Evene (Tyka) Nelson, en zijn halfbroer Alfred. Als jongen werd hij \"Skipper\" genoemd.\nOp zijn zevende leerde Prince zichzelf spelen op de piano die zijn vader achterliet. Het eerste nummer dat hij kon spelen was de beginmelodie van de televisieserie \"Batman\". Hij leerde de jaren daarna meer instrumenten bespelen, zoals gitaar en drums. Op de middelbare school was hij een graag geziene leerling tijdens de muzieklessen en een opmerkelijke basketballer in het schoolteam. Met onder anderen zijn jeugdvriend Andr\u00e9 Anderson, die later bekend werd als Andr\u00e9 Cymone, richtte hij de schoolbandjes \"Grand Central\" en \"Champaine\" op. In die tijd woonde hij in bij de familie Anderson. Met intensief oefenen in de kelder van het huis legde Prince daar het fundament voor zijn latere muzikale carri\u00e8re.\nCarri\u00e8re.\n1976-1981: de beginjaren.\nTussen december 1975 en februari 1979 deed Prince mee aan repetities van de gelegenheidsband \"94 East\". Opnamen van deze sessies zijn in verschillende vorm uitgebracht nadat Prince beroemd was geworden. Rond dezelfde tijd was Prince aan de bak gekomen in de studio's van de plaatselijke producer Chris Moon, de \"Moonstudios\". Hier nam hij zijn eerste solodemo's op die hij aan verschillende platenmaatschappijen probeerde te slijten. Na onder andere afgewezen te zijn door Atlantic Records, lukte het met behulp van manager Owen Husney om een platencontract te krijgen bij Warner Brothers. Een voor zijn leeftijd (19) uniek contract voor drie albums voor een budget van 180.000 dollar, dat hem in staat stelde om zijn eigen werk mede te produceren.\nIn april 1978 kwam de eerste soloplaat van Prince uit, getiteld \"For You\". Hij speelde op dit debuutalbum alle instrumenten zelf en hij was op \u00e9\u00e9n nummer na verantwoordelijk voor alle composities. Zijn eerste hitje \"Soft and Wet\", dat hij samen met Chris Moon had gecomponeerd, behaalde nummer 92 in de Amerikaanse Billboard Hot 100. Hij werd onthaald als \u201ceen nieuwe Stevie Wonder\u201d, vooral door de softe en gepolijste sound die op \"For You\" te horen was.\nNadat Prince met \"For You\" vrijwel zijn hele budget had opgemaakt, bracht hij in oktober 1979 het ruigere lowbudgetalbum \"Prince\" uit. Het nummer \"I Wanna Be Your Lover\" werd zijn eerste Amerikaanse hit (nummer 11). De nummers \"Bambi\" en \"I Feel For You\" zouden de eerste klassiekers in zijn oeuvre worden. Het album bereikte nummer 22 in de Billboard 200.\nBegin 1980 begon Prince aan zijn eerste tournee in het voorprogramma van Rick James. Zijn podiumact bleek niet overeen te komen met het lieve Stevie Wonder-achtige imago dat hij vooral op \"For You\" liet horen. Het geluid was ruiger en hoekiger en Prince was duidelijk meer in een seksueel getinte stemming. Het bleek een opmaat naar zijn volgende album.\nIn oktober 1980 kwam zijn derde album uit onder de titel \"Dirty Mind\" en was feitelijk een set demo's. Prince had zijn geluid drastisch gewijzigd in een soort mengelmoes van funk en new wave, en zijn teksten waren bijzonder seksueel getint, zeker voor die tijd. Deze wijziging bracht hem een volledig nieuwe schare fans, zowel zwart als blank. De plaat werd door veel Amerikaanse platenzaken geboycot omdat er op de plaat openlijk werd gezongen over orale seks, prostitutie, overspel en incest. Toch bracht dit Prince nog meer in de belangstelling van een groter publiek. De daaropvolgende tournee bracht het thema seks nog meer op de voorgrond. Tijdens deze tournee kwam Prince voor het eerst in Nederland. Op 29 mei 1981 speelde hij in het Amsterdamse Paradiso voor enkele honderden mensen.\nDe eerste tekenen van een commerci\u00eble doorbraak in Europa kwamen met het album \"Controversy\", dat uitkwam in oktober 1981. Het titelnummer bereikte als eerste single van Prince de Nederlandse Top 40: het kwam tot nummer 27. Het album liet een volwassener Prince horen, met nummers zoals \"Ronnie, Talk to Russia\" en \"Annie Christian\", die Prince voor het eerst van zijn politieke kant lieten zien.\n1982-1986: Prince and The Revolution.\nNadat Prince groepen zoals The Time en Vanity 6 op weg had geholpen met door hem geproduceerde, gecomponeerde en volgespeelde albums, kwam eind oktober 1982 het dubbelalbum \"1999\" uit. Het album was een combinatie van experimentele funk en voor het eerst echte pop. Ook de kleur paars deed zijn intrede. Het titelnummer werd in de Verenigde Staten net geen top 10-hit. De videoclip van de opvolger \"Little Red Corvette\" was een van de eerste videoclips die MTV uitzond van een Afro-Amerikaanse artiest. Door die clip werd Prince door het grote publiek ontdekt en zowel dit nummer als zijn opvolger \"Delirious\" kwamen in de Amerikaanse top 10. In Belgi\u00eb (nummer 8) en Nederland (nummer 13) werd de single \"1999\" een hit. Met dit alles had Prince zich in vier jaar tijd ontwikkeld van een R&amp;B-artiest, via een \"underground\" funk/new-wave-artiest tot een popster.\nNa de bijbehorende tournee eind 1982 en in de eerste helft van 1983 werd gitarist Dez Dickerson vervangen door de toen negentienjarige Wendy Melvoin, een jeugdvriendin van toetseniste Lisa Coleman. Vanaf dit moment zou de band bekendstaan als \"The Revolution\". Eerder was er al een hint terug te vinden op de hoes van \"1999\", waar het in spiegelschrift te lezen viel.\nEind 1983 werd in Minneapolis en omgeving de film \"Purple Rain\" opgenomen. Deze semiautobiografische film gaat over een jonge muzikant die, met als achtergrond een alcoholverslaafde vader en zijn jonge liefde, de muzikale strijd aangaat met de lokale band The Time. De film en de bijpassende soundtrack leverden Prince zijn internationale doorbraak als superster op. In juni 1984 wordt het album \"Purple Rain\" van \"Prince and The Revolution\" uitgebracht met als inleider de single \"When Doves Cry\". Het zou de eerste Amerikaanse nummer 1-hit worden voor Prince (in Nederland haalde het nummer 5, in Belgi\u00eb haalde het nummer 6). Van het album werden de eerste paar dagen meer dan een miljoen exemplaren verkocht en de film moest nog uitgebracht worden (27 juli). Uiteindelijk zouden van het album in de VS tien miljoen exemplaren verkocht worden en vijf miljoen in de rest van de wereld. Het is verreweg Prince' bestverkochte album, vooral in zijn vaderland. Het album is zijn eerste echte rockalbum, wat er de belangrijkste oorzaak van was dat \"Purple Rain\" zo'n gemengd en breed publiek aansprak. Het titelnummer \"Purple Rain\" deed het vooral in Europa gigantisch goed met nummer 1-noteringen in vele landen, waaronder Nederland. Ook de singles \"Let's Go Crazy\" (in Nederland op nummer 18, in Belgi\u00eb op nummer 11) en \"I Would Die 4 U\" (nummer 3 in Nederland en nummer 11 in Belgi\u00eb) zorgden wereldwijd voor toptiennoteringen.\nPrince voelde zich overvallen door het succes. Als reactie daarop bracht hij het veel minder commerci\u00eble, maar vernieuwende album \"Around the World in a Day\" uit in mei 1985, twee maanden na het be\u00ebindigen van een uitgebreide \"Purple Rain Tour\". Het was het eerste album dat bij zijn nieuwe platenlabel Paisley Park Records werd uitgebracht. De single \"Raspberry Beret\" werd vooral in de VS een hit met een nummer 2-notering in de Billboard Hot 100 (in Nederland op nummer 19, in Belgi\u00eb op nummer 25). Het album verkocht ook stukken beter in de VS dan in de rest van wereld, een gevolg van de nasleep van \"Purple Rain\". Het album geeft een knipoog naar de psychedelische tijd van de jaren 60 en 70 en critici vergelijken de plaat met \"Sgt. Pepper's Lonely Hearts Club Band\" van The Beatles, mede vanwege de kleurrijke hoes. Opvallend is het gospelachtige nummer \"The Ladder\", dat Prince samen met zijn vader componeerde.\nPrince leverde voor Live Aid het nummer \"4 the Tears in Your Eyes\" aan, dat op het album van \"USA For Africa\" terechtkwam. De videoclip werd tijdens de liveconcerten van Live Aid uitgezonden, maar Prince werd bekritiseerd omdat hij niet zelf had opgetreden. Als reactie zong hij in het nummer \"Hello\" (B-kant van \"Pop Life\") het volgende: \"I tried 2 tell them that I didn't want 2 sing - But I'd gladly write a song instead - They said OK and everything was cool - Till a camera tried 2 get in my bed\".\nIn de zomer van 1985 vertrokken Prince en zijn gevolg naar het Franse Nice voor opnamen van zijn volgende film, \"Under the Cherry Moon\". Mary Lambert zou de film oorspronkelijk draaien, maar uiteindelijk regisseerde Prince hem zelf. Dit leverde een voor die tijd gewaagde zwart-witfilm op, ook al was de film in kleur geschoten. Het verhaal gaat over een gigolo genaamd \"Christopher Tracy\" die zijn grote liefde vindt in de dochter van een rijke en corrupte Engelsman. De film werd in de zomer van 1986 uitgebracht en werd naast een commerci\u00eble ook een artistieke flop. De film won vier Golden Raspberry Awards, waarvan twee voor Prince zelf, een voor slechtste regisseur en een voor slechtste mannelijke hoofdrolspeler. De film werd uitgeroepen tot de slechtste van het jaar (samen met Howard the Duck). Toch bereikte de film jaren later een cultstatus, door de humor en de vreemde mengeling van de sfeer van de jaren 30, 50 en 80.\nDe soundtrack van de film, \"Parade\" (maart 1986), werd echter wel een groot succes en leverde Prince weer een klassieke hit op, \"Kiss\" (in Nederland op nummer 2, in Belgi\u00eb op nummer 3), alsmede hitjes zoals \"Girls and Boys\" (nummer 29 in Nederland, nummer 10 in Belgi\u00eb) en \"Mountains\" (nummer 20 in Nederland, nummer 34 in Belgi\u00eb). Opmerkelijk was de afwezigheid van prominent elektrisch gitaarwerk en de aanwezigheid van een retro-, soms ook akoestisch geluid. Nummers zoals \"Venus De Milo\" en \"Sometimes It Snows in April\" laten Prince van zijn minimalistische en gevoeligste kant zien.\nDie zomer kwam Prince voor het eerst sinds de paar concerten in 1981 voor een uitgebreide tournee naar Europa. Sindsdien was Prince duidelijk verknocht aan Europa en verkreeg hij zijn grootste schare fans hier en in Japan. Op 17, 18 en 19 augustus van dat jaar stond hij voor het eerst in de Rotterdamse Ahoy. Wat opviel was dat Prince zijn gitaar nauwelijks beroerde.\nNa de Japanse tournee in september 1986 ontbond Prince The Revolution. Een echte reden hiervoor is nooit gegeven, maar het rommelde volgens insiders al een tijdje in de band. Vooral Wendy and Lisa wilden meer artistieke inbreng. \"Dream Factory\" is een nooit uitgebracht album van Prince and The Revolution, dat de opvolger zou zijn geworden van Parade.\n1987-1990: Sign \u201c\u262e\u201d the Times t/m Graffiti Bridge.\nBinnen een korte periode lukte het Prince om een nieuw dubbelalbum uit te brengen, \"Sign \u201c\u262e\u201d the Times\" (spreek uit als \"Sign of the Times\") (maart 1987). Dit album wordt door veel liefhebbers en critici als zijn beste plaat beschouwd. Het titelnummer werd vooral buiten de VS een grote hit (in Nederland op nummer 6, in Belgi\u00eb op 8) en \"U Got the Look\" binnen de VS (nummer 17 in Nederland, nummer 14 in Belgi\u00eb). Ook klassiekers als \"If I Was Your Girlfriend\", \"Forever in My Life\" en het religieuze \"The Cross\" zijn noemenswaardig. Naast dit nieuwe album had hij na het uiteenvallen van The Revolution een nieuwe band samengesteld met Sheila E. op de drums. Toetsenist Matt \"Dr.\" Fink en saxofonist Eric Leeds waren de enig overgebleven vaste bandleden van The Revolution.\nDe \"Sign \u201c\u262e\u201d the Times Tour\" zou alleen Europa aandoen. Tussen 19 en 22 juni trad Prince voor deze tournee met een grotendeels volledig vernieuwde show op in Stadion Galgenwaard in Utrecht. Omdat de Britse shows niet doorgingen, trad hij ook nog drie keer op in de Rotterdamse Ahoy (26-28 juni) en in het Sportpaleis Antwerpen op 29 juni. Van deze laatste shows werden filmopnamen gemaakt voor de livefilm Sign \u201c\u262e\u201d the Times. Deze film was vooral voor het Amerikaanse publiek bedoeld en werd geprezen voor de livefragmenten, maar de extra verhaallijn werd door fans en critici als onnodig en storend ervaren.\nIn december 1987 kwam het bericht dat een nieuw album van Prince was geannuleerd. Het ging om een album zonder titel en zonder vermelding van artiest en met een zwarte hoes, dat vanaf toen \"The Black Album\" genoemd werd. Volgens Warner Brothers had het album een kerstverrassing moeten zijn, maar had Prince gehoord dat het was uitgelekt en had daarom het project willen annuleren. Later kwam Prince zelf met de verklaring dat het album veel te donker was en dat het in een neerslachtige periode was gemaakt. Op zijn volgende album en de volgende tournee maakte hij, door middel van een soort mythologisch verhaal, duidelijk dat zijn alter ego \"Camille\" de oorzaak van The Black Album was, maar dat die op tijd tot inkeer kwam. Ook dit album wordt gekenmerkt door diepe funk en een hoge seksuele lading. Enkele exemplaren wisten de dans van de vernietiging te ontspringen en zo kwam de bootleg al snel in omloop. Het was waarschijnlijk de meest verkochte bootleg aller tijden en in zijn volgende videoclip (\"Alphabet St.\") staat er verscholen het bericht te lezen; \"don't buy the black album, I'm sorry\". Het album zou uiteindelijk in 1994 alsnog officieel uitgebracht worden.\nOp 10 mei 1988 kwam Prince zijn tiende album uit, \"Lovesexy\". De verwachtingen waren hooggespannen en ook al zou dit album het vooral in de VS commercieel erg slecht doen, artistiek gezien wordt ook dit album door velen als een klassieker beschouwd. De hoes is erg opvallend: deze laat namelijk Prince zien in adamskostuum, zittend in een reusachtige bloem, inclusief stamper. De vraag blijft tot de dag van vandaag onbeantwoord of het onderlijf inderdaad van Prince is. Het album zelf wordt op cd uitgegeven als \u00e9\u00e9n enkele track, volgens Prince en zijn platenmaatschappij om mensen te dwingen het album als \u00e9\u00e9n geheel te zien. De muziek is een gepolijste, experimentele en misschien wel overgeproduceerde kruising tussen funk en elektronische gospel en blues, met een zware spirituele en religieuze ondertoon. Het moet als de tegenhanger gezien worden van The Black Album. E\u00e9n nummer van dit album, de ballade \"When 2 R in Love\", is eveneens op Lovesexy te vinden. \"Alphabet St.\" wordt een hit (in Nederland op nummer 5, in Belgi\u00eb op nummer 9) en samen met het epische nummer \"Anna Stesia\" wordt het een liveklassieker. In Nederland bereiken de 2e single Glam Slam en 3e single I Wish U Heaven beiden een top 20 notering.\nAansluitend begonnen Prince en zijn band aan een uitgebreide wereldtournee die tot februari 1989 zou voortduren. De tournee deed eerst Europa aan. Op 17, 18 en 19 augustus speelde Prince live in het Feijenoordstadion te Rotterdam. In de nacht van 18 en 19 augustus zou Nederland voor het eerst kennismaken met een andere hobby van Prince, de aftershow. Hij gaf een twee uur durend ge\u00efmproviseerd optreden in het Paard van Troje in Den Haag. De bootleg van dit optreden, getiteld \"Small Club - 2nd Show That Night\", zou een van de bekendste Prince-bootlegs worden. De avond daarna speelde Candy Dulfer een nummer mee tijdens het concert. Op 9 september werd er een extra concert ingelast in de Westfalen Hallen in het Duitse Dortmund. Kaarten hiervoor werden in hoofdzaak in Nederland verkocht. Het concert werd rechtstreeks uitgezonden in heel Europa en later uitgebracht op video. Ruimschoots voordat het concert op video verscheen, was ook hier al een zeer professionele dubbele bootleg-cd van geperst. De maanden hierop zou hij voor het eerst sinds 1985 een volledige tournee geven in de Verenigde Staten, gevolgd door een reeks Japanse concerten in begin 1989.\nIn maart 1989 verscheen het album \"Like a Prayer\" van Madonna, met daarop hun langverwachte duet \"Lovesong\".\nIn juni 1989 verscheen de soundtrack van de filmhit \"Batman\", \"Batman Motion Picture Soundtrack\". Het leek een duidelijke knieval voor de commercie, waarschijnlijk in verband met de geldverslindende \"Lovesexy Tour\". Prince maakte dankbaar gebruik van dit aanbod, op het eerste gezicht een puur commerci\u00eble overweging. Maar zijn liefde voor stripboeken en de jeugdherinneringen aan de oude serie Batman gaven hem het voordeel van de twijfel. Het vooral in de VS goed verkopende album liet weinig indruk achter bij recensenten maar lokt wel veel fans, en de singles \"Batdance\" (in Nederland op nummer 4, in Belgi\u00eb op nummer 5), \"Partyman\" (nummer 17 in Nederland, nummer 16 in Belgi\u00eb) en \"The Future\" (nummer 7 in Nederland, nummer 22 in Belgi\u00eb) werden wereldwijd redelijk grote hits.\n1989 was ook het jaar dat Prince veel van zijn medewerkers, waar hij al jaren mee samenwerkte, aan de kant schoof, waaronder zijn beroemde managementteam bestaande uit (Robert) Calvallo, (Joseph) Ruffalo en (Steven) Fargnoli, ook wel bekend als de \"Spaghetti Brothers\", en waar hij vanaf het begin van zijn carri\u00e8re mee had samengewerkt. De reden voor deze \"schoonmaak\" was complete controle te krijgen over zijn eigen carri\u00e8re.\nIn de zomer van 1990 toerde Prince met een deels vernieuwde band, waarbij hij weer speelde in een verregend Feijenoordstadion (2 en 3 juni), een snikheet Werchter (4 augustus) en in het Thialfstadion in Heerenveen (5 augustus), om deze eind augustus af te sluiten met het album \"Graffiti Bridge\". Dit was de soundtrack van de gelijknamige film die enkele maanden later zou verschijnen. Op het album was niet alleen maar Prince te horen, maar ook andere artiesten die in de film voorkwamen, zoals The Time, George Clinton, Tevin Campbell en Mavis Staples. Enkele nummers van de plaat waren oud materiaal dat in een nieuw jasje was gestoken. Door al deze factoren werd het album niet als echte eenheid beschouwd en werd het lauw ontvangen, ondanks enkele eruitspringende nummers (\"Question of U\" en \"Still Would Stand All Time\"). Candy Dulfer speelt in enkele nummers saxofoon. Prince had nog wel een top 10-hit met \"Thieves in the Temple\" (in Nederland op nummer 5).\nOok de film zelf sloeg niet aan. Graffiti Bridge was een vervolg op de film \"Purple Rain\", maar kwam niet echt van de grond. Ook het mierzoete verhaal en de voortdurende religieuze referenties werden Prince niet in dank afgenomen, waardoor de film in zijn geheel flopte en zelfs in Nederland, op een paar plekken na, niet in de bioscoop kwam. De speelfilm liet wel voor het eerst, op de afgelopen \"Nude Tour\" na, zijn nieuwe band zien, de \"New Power Generation\".\n1991-1993: Prince &amp; the New Power Generation.\nNa een visuele stijlverandering brachten Prince &amp; the New Power Generation in oktober 1991 \"Diamonds and Pearls\" uit. Vanaf het begin was duidelijk dat Prince hier een comeback mee voor ogen had en dat lukte, vooral in de VS, commercieel gezien. Singles zoals het funky \"Gett Off\" (in Nederland op nummer 4), \"Cream\" (in Nederland op 4, in de VS op 1), \"Diamonds and Pearls\" (in Nederland op 15, in de VS op 3) en \"Money Don't Matter 2Night\" (in Nederland op nummer 7) werden stuk voor stuk wereldhits. De inbreng van de bandleden Rosie Gaines en Tony M was merkbaar aanwezig. Met die laatste probeerde Prince zich te conformeren aan de opkomende rapmuziek, maar dit werd hem niet door alle fans in dank afgenomen. Die oordeelden dan ook dat de vernieuwer Prince maar op enkele momenten te horen was.\nOndertussen tekende Prince een megacontract met zijn platenmaatschappij Warner Brothers, voor naar verluidt 30 miljoen dollar en een plek aan de directietafel. Prince moest hiervoor zes albums afleveren.\nNa een succesvolle tournee, die Prince en zijn band wederom naar Belgi\u00eb en Nederland bracht en tevens voor de eerste keer naar Australi\u00eb, kwam hij exact een jaar later al met de iets minder succesvolle opvolger \"Love Symbol Album\". Muzikaal gezien was deze plaat iets rauwer en minder gepolijst dan zijn voorganger. Wel koos Prince sinds \"Lovesexy\" weer voor een conceptalbum. De New Power Generation kreeg minder ruimte, en waar ze aanwezig waren was dit meer in lijn met de rest van de muziek. Opvallend was ook de afwezigheid van Rosie Gaines, die met een vrij succesvolle solocarri\u00e8re begon. Grote hits waren het controversi\u00eble \"Sexy M.F.\" (de afkorting staat voor 'motherfucker'), dat in Nederland op nummer 4 terechtkwam, en \"My Name Is Prince\" (in Nederland op nummer 7).\nVanaf het begin van 1993 tot aan zijn naamsverandering op 7 juni van dat jaar toerde hij in de Verenigde Staten met de \"Act I Tour\". Rond die tijd (1993-1994) was Prince weer zeer productief, nam hij materiaal op voor een reeks albums en produceerde hij meerdere opnamen, die jaren later op andere albums terecht zouden komen.\n1994-2000: The Artist Formerly Known as Prince.\nOp zijn 35e verjaardag op 7 juni 1993 kon hij niet langer op de naam Prince reageren omdat zijn platenmaatschappij de rechten op de 'artiestennaam Prince' had, en hij dus niet meer buiten \"Warner Brothers\" zo genoemd mocht worden. Hij koos toen het onuitspreekbaar symbool O(+&gt; als naam.\nHij weigerde de naam Prince te gebruiken zolang de rechten op 'de artiestennaam' en zijn muziek bij zijn vroegere platenmaatschappij Warner Brothers bleven, omdat hij zich volgens eigen zeggen een slaaf voelde en hij geen reclame wilde maken voor zijn voormalige platenmaatschappij. Toen hij de rechten op zijn muziek weer terug had, nam hij weer zijn vroegere naam aan (31 december 1999).\nAls vervanging voor het onuitspreekbare symbool noemde men hem in deze periode dikwijls \"The Artist Formerly Known as Prince\" (de artiest voorheen bekend als Prince) zoals een Britse journalist hem omschreef, of kortweg \"TAFKAP\". Een andere bijnaam was \"The Symbol\" en tussen 1998 en 2000 \"The Artist\". De hele gang van zaken was een geliefd gespreksonderwerp; sommigen vonden het leuk, anderen vonden het maar vervelend. Hoe het ook zij, het was een slimme publiciteitsstunt die zijn naam en carri\u00e8re levend hielden en gescheiden van zijn juridische problemen met zijn platenmaatschappij.\nVolgens een Prince-fansite bevat het symbool de mannelijke en vrouwelijke tekens tezamen met het alchemiesymbool voor saponiet. Ze geven de volgende ASCII-voorstelling van het symbool: O(+&gt;. Het management van Prince stelde er een beeldbestand van beschikbaar, dat kranten en tijdschriften konden gebruiken om over hem te schrijven.\nHet probleem was echter dat Warner Brothers nog vijf albums tegoed had van Prince. Het eerste in die reeks was \"The Hits/The B-Sides\", een drievoudig verzamelalbum dat verscheen in september 1993. Daarnaast verscheen het ook als twee losse cd's, \"The Hits I\" en \"The Hits II\". De derde cd, \"The B-Sides\", was alleen te verkrijgen als onderdeel van de driedubbelalbum. Het album was het eerste verzamelalbum van Prince en naast de bekende en minder bekende hits, stond er ook een reeks nieuwe nummers op. Voor fans was juist \"The B-Sides\", met klassieke B-kanten zoals \"Erotic City\", \"17 Days\" en \"How Come U Don't Call Me Anymore\" een reden om dit driedubbelalbum aan te schaffen. Het nieuwe rocknummer \"Peach\" (in Nederland op nummer 9) werd een hit.\nOp Valentijnsdag 1994 presenteerde de toenmalige Prince zijn eerste single \"The Most Beautiful Girl in the World\". In de videoclip figureren meerdere vrouwen, die wereldwijd gecast waren door middel van een advertentie in enkele dagbladen. Het zoete, maar wel gedreven nummer werd een wereldhit, met nummer 1-noteringen in onder andere Nederland en het Verenigd Koninkrijk. Het nummer zou pas in 1995 in gewijzigde vorm op een album verschijnen, \"The Gold Experience\".\nEind augustus 1994 gaf Warner Brothers het album \"Come\" uit, onder de naam Prince. Het was de tweede van een reeks van vijf contractuele verplichtingen van Prince. Op de hoes stond vermeld \"Prince 1958-1993\", een verwijzing naar de \"dood\" van de artiest Prince. De nummers op het album, vrijwel allemaal van de omvangrijke sessies in 1993 en begin 1994, hadden een vrij jazzy geluid, en qua sfeer en teksten had het album een donkere seksuele lading. Een groot deel van het album was ook te horen in de \"Glam Slam Ulysses\", een dansshow met Carmen Electra in de hoofdrol. Commercieel gezien werd het album geen groot succes, ook al wordt het album door fans erg gewaardeerd, samen met ander werk uit deze periode. De single \"Letitgo\" werd een kleine hit (in Nederland bereikte hij de 18e plaats).\nLater dat jaar bracht Warner Brothers alsnog in een beperkte oplage \"The Black Album\" uit en een computerspel genaamd \"Interactive\".\nMaar het debuutalbum van TAFKAP liet nog lang op zich wachten. In tegenstelling tot de \"The most beautiful girl in the world\" wilde hij het album laten distribueren door Warner Brothers, maar de platenmaatschappij zat niet te wachten op zo'n snelle uitgave, kort na het album \"Come\". TAFKAP voelde zich miskend en verscheen in het openbaar met het woord \"slave\" in spiegelbeeld op zijn wang. In de tweede helft van 1994 begon hij met een spontane clubtournee, hoofdzakelijk langs zijn eigen \"Glam Slam\"-nachtclubs. Het nieuwe materiaal sloeg goed aan bij het publiek en hij besloot begin 1995 een korte Europese tournee te ondernemen, \"The Gold Experience Tour\".\nVoorafgaand aan deze tournee bracht hij in eigen beheer een album uit van de New Power Generation, getiteld \"Exodus\". Op dit door de fans goed ontvangen funkalbum neemt hij echter zelf, onder het pseudoniem \"Tora Tora\", voor een belangrijk deel de vocals voor zijn rekening. Het album was een tijdlang alleen buiten de Verenigde Staten te verkrijgen.\n\"The Gold Experience Tour\" bracht hem wederom naar Nederland (24 en 25 maart in 's-Hertogenbosch) en Belgi\u00eb (de 27e in Gent en de 28e in Brussel). Verrassend waren twee ingeplande nachtconcerten in Paradiso in Amsterdam in de vroege ochtend van 26 en 27 maart. Tijdens deze twee concerten speelde hij naast het voor hem waarschijnlijk alweer oude \"Gold Experience\"-materiaal nog nieuwere nummers, afgewisseld met enkele covers. Tijdens deze concertreeks zinspeelde hij er voortdurend op dat Warner Bros het album, waar de tournee om draaide, nog steeds niet wilde uitbrengen.\nPas eind september 1995 werd het album \"The Gold Experience\" uitgebracht. Het is een afwisselend album, waarop TAFKAP weer vaak teruggrijpt naar zijn gitaar, zoals het titelnummer \"Gold\" en het live-openingsnummer \"Endorphinmachine\". Veel nummers, ingespeeld met een uitgedunde versie van zijn band de New Power Generation, stralen duidelijk een livesfeer uit. Voor het eerst rapt hij zelf op enkele nummers, zoals het expliciete \"Pussy Control\" en het agressieve funknummer \"Now\". Het album verkocht iets beter dan \"Come\", maar toch stelden de verkoopcijfers velen teleur. TAFKAP had echter al voor de verschijning van het album zijn belangstelling voor het project verloren en naast het al uitgebrachte \"The most beautiful girl in the world\" kwamen er ook maar twee singles van het album uit. \"Eye Hate U\" (in Nederland op nummer 20) en \"Gold\" (in Nederland op 24) werden twee kleine hitjes.\nNadat hij de \"The Gold Experience Tour\" begin 1996 ook naar Japan gebracht had, leverde hij zijn laatste twee contractueel verplichte albums aan Warner Brothers. Het eerste daarvan kwam in de zomer uit onder de titel \"Chaos and Disorder\", maar wordt wel toegeschreven aan TAFKAP. Vooral het eerste deel van het album is op rock geori\u00ebnteerd en de single \"Dinner With Dolores\" werd een klein hitje. In de videoclip en tijdens promotionele activiteiten rond het album verscheen hij nog steeds met het woord \"slave\" in spiegelbeeld op zijn linkerwang.\nOndertussen had hij aan zijn contractuele verplichtingen ten opzichte van Warner Brothers voldaan, ook al zou zijn contract nog wel een tijdje doorlopen. TAFKAP sloot een contract voor \u00e9\u00e9n jaar met de platenmaatschappij EMI om zijn nieuwe album te distribueren en om promotieactiviteiten rond het album te organiseren. Eind oktober van dat jaar verscheen het driedubbelalbum \"Emancipation\". Het album deed het commercieel gezien een stuk beter dan \"The Gold Experience\", maar de singles juist een stuk minder. De eerste single was een opvallende, het was namelijk de eerste cover van Prince/TAFKAP die hij op plaat zette. De ballade \"Betcha By Golly Wow!\" (in Nederland op nummer 31), oorspronkelijk door de The Stylistics op plaat gezet, werd maar een kleine hit. De opvolger \"The Holy River\" deed het zelfs nog minder goed. Naast de zeldzame single \"Somebody's Somebody\", waren dit echter de enige singles van het driedubbelalbum. Ter ondersteuning van \"Emancipation\" volgde van januari tot en met juni 1997 de bescheiden Amerikaanse \"Love 4 One Another Tour\".\nIn het cd-boekje van \"Emancipation\" werd \"Crystal Ball\" al aangekondigd. Een driedubbelalbum met nog nooit uitgebrachte nummers, die eerder gebootlegged waren. De titel stamde van een geplande driedubbelaar uit 1987, die echter al snel tot een dubbelaar werd omgedoopt met de titel \"Sign \u201c\u262e\u201d the Times\". Naast \"Crystal Ball\" zelf zou de box ook uitgebreid worden met het recentere akoestische album \"The Truth\" en het instrumentale album \"Kamasutra\", dat werd toegeschreven aan \"The NPG Orchestra\". Als verrassing werd er, zo bleek later, ook nog een T-shirt meegezonden.\nFans konden de box vanaf de zomer van 1997 bestellen via zijn website en telefoonnummer 1-800-NEW-FUNK. Zowel de administratie als de distributie van de box bleken echter rampzalig georganiseerd. Pas eind januari 1998 begon eindelijk de verzending, maar door een te groot aantal bestellingen duurde het nog vele maanden voordat alle bestellingen waren verwerkt. Diverse fans kregen hun box pas thuisgestuurd maanden toen \"Crystal Ball\" in de winkel lag. Ook beklaagden sommige fans zich erover dat ze hun box nooit hadden ontvangen terwijl ze er wel voor hadden betaald.\nDe box zelf werd verschillend beoordeeld. Critici wezen erop dat veel nummers uit de kluis van Prince/TAFKAP op het album ontbraken en dat er relatief veel materiaal uit de jaren negentig op stond.\nEind juni 1998 werd het album \"Newpower Soul\" uitgebracht. Hoewel dit album officieel werd betiteld als een New Power Generation-album, beschouwen velen het toch als een TAFKAP-album, vooral door zijn prominente aanwezigheid op de albumcover. Door veel fans werd het album niet goed ontvangen. Alleen de verborgen track \"Wasted Kisses\" is vrij populair onder de liefhebbers. Het album herbergt \u00e9\u00e9n klein hitje, \"The One\". Vanaf deze periode werd als vervanging voor het onuitspreekbare symbool de naam \"The Artist\" gebruikt, dat weer een inkorting was van \"The Artist Formerly Known As Prince\".\nTer promotie van het album bezocht TAFKAP Nederland tweemaal, met Candy Dulfer als bandlid. In de zomer trad hij op in Ahoy, gevolgd door een aftershow in Nighttown, beide in Rotterdam. Op 23 december was het tweede concert in de Jaarbeurs te Utrecht. Tijdens dit optreden werd het publiek verrast met een gastoptreden van Lenny Kravitz. Deze trad ook aan bij de aftershow in Tivoli in Utrecht, aangevuld met Hans Dulfer, de vader van Candy. Tijdens het optreden in Tivoli leek TAFKAP te beschikken over voorspellende gaven. In een van de nummers, \"2001: Also Sprach Zarathustra\", zong hij de regel: \"Osama Bin Laden get ready to bomb\". Het voorprogramma tijdens de tournee werd verzorgd door Larry Graham met leden van zijn band Graham Central Station en ook door Chaka Khan en haar band.\nVanaf deze tijd nam Prince, onder invloed van zijn belangstelling voor, en later zijn lidmaatschap van de Jehova's getuigen, heel duidelijk afstand van zijn vroegere werk, dat vaak nogal seksueel expliciete teksten bevatte. Sommige nummers verdwenen volledig tijdens optredens. Van andere nummers werd de tekst aangepast. Een voorbeeld hiervan is het nummer \"The Cross\" van zijn album \"Sign \u201c\u262e\u201d the Times\". De titel hiervan werd veranderd in \"The Christ\". Jehova's getuigen geloven namelijk dat Jezus niet aan een kruis is genageld, maar aan een martelpaal.\nIn 1999 waren de verwachtingen ten aanzien van TAFKAP hooggespannen. Het oorspronkelijk in 1982 uitgebrachte nummer \"1999\" werd dan ook door Warner opnieuw uitgebracht, maar ook TAFKAP zelf bracht een ep uit met een nieuwe versie van het nummer onder de naam \"1999: The New Master\".\nEind augustus dat jaar bracht Warner het nog op de schappen liggende contractueel verplichte Prince-album \"The Vault... Old Friends 4 Sale\" uit, een collectie van, zoals de titel al doet vermoeden, nummers uit zijn kluis. Ook al stonden er geen uitschieters op dit jazzy album, toch werd het door de recensenten niet heel slecht ontvangen.\nRond dezelfde datum kondigde Clive Davis van Arista Records een overeenkomst aan tussen zijn platenmaatschappij en TAFKAP. Het uit te brengen album met de titel \"Rave Un2 the Joy Fantastic\" zou volgens Davis een comeback worden, met behulp van enkele gastoptredens. TAFKAP zou volledige zeggenschap houden over het album, maar als tegenprestatie zou hij wel enkele promotionele activiteiten ondernemen.\nBegin november 1999 kwam dan het album uit, voorafgegaan door de single \"The Greatest Romance Ever Sold\". Het gevarieerde album lokte gemengde reacties uit, maar ondanks alle promotie en verwachtingen deden het album en de single het commercieel erg matig. Er werden verder dan ook geen singles van het album uitgebracht, behalve dan de moeilijk verkrijgbare maxisingle van \"Hot Wit U\". Het remixalbum \"Rave In2 the Joy Fantastic\" werd later via de website van (toen weer) Prince verkocht en zou nog later ook in enkele reguliere winkels komen te liggen. Het bevatte remixes van \"Rave Un2 the Joy Fantastic\", met als extra nummer het psychedelische \"Beautiful Strange\".\nTer promotie kwam TAFKAP eind november en begin december dat jaar naar Europa voor enkele televisieoptredens. Zo ook in de \"TV Show\" van Ivo Niehe. Na het optreden volgde alsnog een interview nadat Niehe al was teruggekeerd in de kleedkamers. Na afloop eiste TAFKAP echter dat het optreden en het interview niet zouden worden uitgezonden, in verband met de slechte geluidskwaliteit van het optreden. Eerst leek dit definitief, maar na onderhandelingen werd de band in de VS opgepoetst en konden een week later het optreden en het interview alsnog uitgezonden worden.\nOp oudejaarsavond 1999 werd er een twee weken eerder opgenomen concert uitgezonden op enkele televisiekanalen met als titel \"Rave Un2 the Year 2000\". Het later op video en dvd uitgebrachte concert bevatte gastoptredens van Lenny Kravitz, George Clinton en The Time. Het concert eindigde met het nummer \"1999\".\n2000-2010: Opnieuw Prince.\nKort na de millenniumwisseling werd duidelijk dat Prince weer Prince heette. Uit de offici\u00eble verklaring van Prince over het opnieuw aannemen van zijn oude naam: \"Op 31 december 1999 liep mijn contract met Warner-Chappell af, waardoor de naam 'Prince' die me bij mijn geboorte gegeven werd, verlost werd van beperkingen op lange termijn. Ik zal nu mijn oude artiestennaam gebruiken, in plaats van het symbool dat ik aannam om mezelf te bevrijden van ongewenste relaties.\" Tegelijkertijd meldde hij dat zijn contract met Arista per 1 juli 2000 werd be\u00ebindigd, op dezelfde datum dat Clive Davis bij de maatschappij zou vertrekken.\nNieuw materiaal werd in eerste instantie alleen via zijn online muziekdienst genaamd de \"NPG Music Club\" uitgebracht. Om de losse audio- en videobestanden te kunnen downloaden, konden de liefhebbers voor een vast bedrag per jaar lid worden. De hoeveelheid aangeboden materiaal stond echter niet vast. Leden kregen ook korting op concertkaartjes en voorrang bij concerten en aftershows. Fans klaagden echter wel over de slecht toegankelijke dienst (vooral in het begin), de geluidskwaliteit van het materiaal en de hoeveelheid van het materiaal. De meeste muziek die rond deze tijd via de \"NPG Music Club\" werd gedistribueerd, zou later op de alleen via internet te verkrijgen albums \"The Chocolate Invasion\" en \"The Slaughterhouse\" verschijnen.\nIn 2001 kwam echter het album \"The Rainbow Children\" uit. Oorspronkelijk was het album alleen verkrijgbaar via de \"NPG Music Club\", maar enkele weken later was het toch in enkele platenzaken te koop. Op het album zijn bijna alle nummers doorspekt van verwijzingen naar Bijbelse teksten, wat Prince op de nodige kritiek kwam te staan. Veel recensenten prezen het album echter wel om zijn muzikale mengeling van voornamelijk jazz en funk. Door het grote publiek werd \"The Rainbow Children\" echter niet echt opgemerkt.\nOp \"The Rainbow Children\" volgde \"One Nite Alone...\" (2002). Het album is een rustig album met in hoofdzaak Prince achter de piano, zingend met zijn kopstem. Het album roept een akoestische sfeer op en is daarom ook vergelijkbaar met het eerdere \"The Truth\".\nPrince ging in 2002 uitgebreid toeren en van meerdere concerten tijdens het eerste, Amerikaanse deel werd het album \"One Nite Alone... Live!\" (2002) gemaakt. Als bonus-cd zit er een compilatie bij van verschillende aftershowoptredens, getiteld \"It Ain't Over\". Naast deze live-cd werd er ook nog een dvd uitgegeven met beelden van een optreden in Las Vegas. De toepasselijke titel van deze dvd is \"Live at the Aladdin Las Vegas\". In de herfst van 2002 toerde Prince door Europa. Hij deed hierbij twee keer Ahoy in Rotterdam aan en sloot de tournee af met een exclusieve aftershow in het plaatselijke Nighttown. Tijdens deze tournee bleek dat Prince live in ieder geval nog het volledige respect had behouden van de verschillende critici. Tijdens deze \"One Nite Alone Tour\" zorgde Candy Dulfer voor muzikale begeleiding op saxofoon.\n\"Xpectation\" kwam uit op de eerste dag van 2003. Dit volledig instrumentale album valt vooral op door de samenwerking met violiste Vanessa-Mae. Het album bevat negen nummers die alle met de letter X beginnen. Het album was alleen via zijn \"NPG Music Club\" te downloaden.\n\"N.E.W.S\" werd op 6 februari (2003) opgenomen en een paar maanden later uitgebracht. Het is een volledig instrumentaal album, verdeeld in vier nummers, genoemd naar de vier windrichtingen. Dit album was (net als \"One Nite Alone\" en \"One Nite Alone Live\" naar voorbeeld van \"The Rainbow Children\") eerst verkrijgbaar via de offici\u00eble website van Prince. Niet veel later was het ook gewoon in de reguliere platenzaak te krijgen. \"N.E.W.S.\" kreeg te maken met wisselende kritieken.\nIn 2004 bracht Prince \"Musicology\" uit. Het album werd voorafgegaan door de gelijknamige single. Om dit album te promoten zocht Prince weer wat meer de publiciteit op, en dat bleek te werken. Het leek alsof het publiek hierop had zitten wachten en het album werd dan ook redelijk goed verkocht. In diverse landen bereikte het de top vijf. Na de single \"Musicology\" verscheen de single \"Cinnamon Girl\". Prince stond ook regelmatig in de belangstelling vanwege zijn concerttournee, zijn televisieoptredens en zijn interviews in diverse muziekbladen over de hele wereld.\nIn december 2005 sloot Prince een overeenkomst met Universal Records om zijn volgende album \"3121\" uit te brengen. Het album kwam op 20 maart (21 maart in Noord-Amerika) 2006 uit. \"3121\" bleek een comeback te zijn. Het album kwam op de Amerikaanse Billboardlijst op \u00e9\u00e9n binnen. Het was zijn eerste nummer 1-hit in deze albumlijst sinds 17 jaar en zelfs de enige keer dat hij met een album op nummer \u00e9\u00e9n binnenkwam. De roem duurde echter niet lang: het publiek bleek al net zo snel weer zijn belangstelling voor het album te verliezen. Begin juli van dat jaar sloot Prince na vijf jaar de \"NPG Music Club\", zijn offici\u00eble website. Later dat jaar opende hij echter een nieuwe site, \"3121 Online Magazine\", maar die had niet de mogelijkheden om muziek te kopen en/of te downloaden.\nEind 2006 verzorgde Prince een nummer voor de animatiefilm \"Happy Feet\", getiteld \"The Song of the Heart\", waarmee hij een Golden Globe won voor het beste originele nummer.\nOp 4 februari 2007 trad Prince op in de \"halftime show\" van de door regenbuien gedomineerde Super Bowl in het Sun Life Stadium in Miami, Florida.\nTussen begin november 2006 en eind april 2007 gaf hij, in het kader van de \"3121 Tour\", een lange reeks kleine concerten in het Rio Hotel in Las Vegas.\nPrince' nieuwe album werd \"Planet Earth\". De eerste single van het album heette \"Guitar\" en werd onder andere in Nederland een top 40-hit. Het album werd in het Verenigd Koninkrijk op 15 juli uitgebracht als gratis cd bij de \"The Mail on Sunday\". In de rest van de wereld kwam het album uit op 19 en 24 juli. Bezoekers van de concerten in Londen ontvingen ook gratis een exemplaar van het album. Het album is meer op rock geori\u00ebnteerd dan zijn voorgangers en Prince werkt op het album opnieuw samen met Wendy en Lisa.\nIn het kader van \"The Earth Tour\" gaf hij van 1 augustus tot en met 21 september 2007 een reeks van 21 concerten in The O2 Arena in Londen. Daarnaast gaf hij tijdens deze periode ook nog een reeks korte en langere aftershows in een club genaamd \"The Indigo2\" (onderdeel van \"The O2\"). Ongeveer een jaar later, op 30 september 2008, kwam het boek \"21 Nights\" uit met foto's die in deze periode gemaakt waren. Bij het boek zat het livealbum \"Indigo Nights\", met daarop een compilatie van nummers van enkele van de Londense aftershows. Dit album was alleen in combinatie met het fotoboek te verkrijgen.\nIn december 2008 draaide het L.A.-radiostation Indie 103 vier nieuwe nummers die alle vier van een nieuw album kwamen dat klaar was om uitgebracht te worden. Later die maand berichtte een andere bron dat Prince drie albums in 2009 wilde uitbrengen. Het eerste album, met vooral gitaarmuziek, heette \"LOtUSFLOW3R\", en het andere album met de titel \"MPLSoUND\" was een meer funky, meer elektronisch album. Het derde album was een album van een nieuwe proteg\u00e9, genaamd Bria Valente, met als titel \"Elixer\". Op 4 januari 2009 kwam een nieuwe offici\u00eble website, lotusflow3r.com, online.\nUiteindelijk waren de albums vanaf 24 maart 2009 te downloaden via zijn nieuwe website na betaling van een jaarabonnement van 77 dollar. De lancering van de website en de vrijgave van de albums werden gevolgd door optredens in \"The Tonight Show\" met Jay Leno op 25, 26 en 27 maart. Daarop volgden drie concerten, met drie verschillende bands en op drie verschillende locaties in Los Angeles, op 28 maart. In de Verenigde Staten waren de albums vanaf 29 maart gezamenlijk in een box te koop in filialen van de winkelketen Target en ook via online-muziekwinkels. In en vanaf de weken daarop was deze cd-box ook in Europa te verkrijgen.\nOp 18 juli 2009 gaf Prince twee concerten op \u00e9\u00e9n dag op het Zwitserse Montreux Jazz Festival. Op 11 en 12 oktober dat jaar gaf hij drie verrassingsconcerten in Parijs onder de noemer \"All Day/All Night\": op 11 oktober \u00e9\u00e9n 's middags en \u00e9\u00e9n 's avonds in de Grand Palais en de dag daarna in de La Cigale.\nIn juli 2010 kwam Prince terug naar Europa voor een korte serie openluchtconcerten, waaronder een in het Belgische Werchter op 10 juli, gevolgd door een aftershow in de Brusselse Viage. In eerste instantie was de reden voor de concertreeks onbekend, maar eind juni werd duidelijk dat Prince een nieuw album ging uitbrengen onder de titel \"20Ten\". Deze zou net als \"Planet Earth\" uit 2007 gratis via de geprinte media worden verspreid, beginnende in Europa op 10 juli 2010 door onder andere het Belgische \"Het Nieuwsblad\" en de Britse \"Daily Mirror\". Prince verklaarde dat het album niet op legale wijze via het internet te downloaden zou zijn.\nIn de tweede helft van oktober 2010 ging Prince verder met zijn Europese \"20Ten Tour\", onderbroken door een concert in Abu Dhabi, de eerste keer dat hij in het Midden-Oosten optrad. Ook in Belgi\u00eb en Nederland waren er concerten: in Belgi\u00eb op 8 november in het Antwerpse Sportpaleis, voorafgegaan door een onaangekondigd concert in de vroege ochtend van 7 november in de Brusselse Viage, en in Nederland op 18 november in het Arnhemse GelreDome.\n2011-2016: Welcome 2 tour tot de Piano &amp; A Microphone Tour.\nVanaf december 2010 gaf Prince een concertreeks in New York onder de noemer \"Welcome 2 America\". Vanaf februari 2011 bracht deze tournee hem ook in enkele andere Amerikaanse steden. In april en mei 2011 volgde een langere reeks concerten in Californi\u00eb, voornamelijk in Los Angeles. In de zomer van 2011 stond Prince op enkele grotere en kleinere concertpodia in Europa, waaronder op 5 en 6 juli op het Sint-Pietersplein in Gent en drie nachtconcerten op 8, 9 en 10 juli in de Rotterdamse Ahoy als onderdeel van het North Sea Jazz Festival. Door het verplaatsen van zijn concerten in Oslo in verband met de aanslagen van 22 juli 2011, speelde hij in nachten van 25 en 26 juli in de Melkweg in Amsterdam. De avond daarop gaf hij een regulier concert in de Rotterdamse Ahoy.\nOp 11 augustus 2013 trad Prince op in Paradiso, Amsterdam; na twaalven 's nachts gaf hij er als extraatje een nachtconcert. Op 25 mei 2014 stond hij in de Ziggo Dome in Amsterdam en op 27 mei in het Sportpaleis in Antwerpen.\nVanaf \"20Ten\" had Prince enkele jaren geen nieuw album uitgebracht. In 2014 en 2015 bracht hij echter binnen iets meer dan een jaar vier albums uit: \"Plectrumelectrum\", \"Art Official Age\", \"HITnRUN Phase One\" en \"HITnRUN Phase Two\".\nIn de zomer van 2015 haalde Prince al zijn muziek van grote online muziekdiensten af, omdat hij van mening was dat zij hem niet genoeg uitbetaalden. De enige muziekdienst waarop nog wel muziek van Prince te vinden was, is Tidal.\nIn 2016 besloot Prince op tournee te gaan zonder band. De \"Piano &amp; A Microphone Tour\" zou zijn laatste tour worden. Na optredens in Oceani\u00eb, volgde een tour in Noord-Amerika. zijn laatste optreden vond plaats op 14 april 2016 in het Fox Theatre in Atlanta, een optreden dat oorspronkelijk zou plaatsvinden op 7 april maar werd verplaatst om gezondheidsredenen. Prince overleed op 21 april 2016.\nPriv\u00e9leven.\nHet priv\u00e9leven van Prince is altijd een gewild onderwerp geweest voor roddelbladen. Een groot deel ervan is in nevelen gehuld, mede door zijn grote terughoudendheid hierover.\nDe eerste keer dat Prince trouwde was op 14 februari 1996 met zijn achtergrondzangeres en danseres Mayte Garcia. Op 16 oktober 1996 werd hun zoon Amiir geboren, die op 23 oktober overleed aan de gevolgen van het syndroom van Pfeiffer, een zeldzame aangeboren schedelafwijking.\nDe geheimzinnigheid rond de geboorte en dood van het kind leidde tot speculaties in de pers. In promotionele interviews kort na deze gebeurtenis liet hij niets blijken van dit persoonlijke drama. Na beschuldigingen van twee voormalige werknemers dat Prince opdracht had gegeven het leven van het kind kunstmatig te laten be\u00ebindigen, werd er een onderzoek ingesteld door het Minneapolis medical examiner's office. De onderzoekers concludeerden dat het kind door een natuurlijke oorzaak was overleden.\nNa het overlijden van zijn kind begon Prince steeds meer belangstelling te krijgen voor de leer van de Jehova's getuigen, dit mede onder invloed van Larry Graham, lid van Prince' band N.P.G. en sinds 1975 zelf Jehovah's getuige. Later zou zijn advocaat Londell Macmillan officieel verklaren dat Prince een van Jehovah's getuigen was geworden.\nRond juni 2000 werd het huwelijk tussen Prince en Mayte officieel ontbonden. Rond december 2001 werd duidelijk dat hij getrouwd was met Manuela Testolini, een Canadese Paisley Park-medewerkster. Op 24 mei 2006 vroeg Manuela echtscheiding aan.\nGezondheid en overlijden.\nPrince had chronische pijn aan zijn heup maar wilde zich niet laten opereren uit angst voor een eventuele bloedtransfusie, wat verboden is voor Jehovah's getuigen.\nIn de ochtend van 21 april 2016 werd Prince op 57-jarige leeftijd dood aangetroffen in een lift van zijn woning in Paisley Park Studios, Chanhassen. Hij overleed aan een onopzettelijke overdosis fentanyl.\nStijl en oeuvre.\nDe muziek van Prince is een mengeling van blanke en zwarte muzikale invloeden, zoals Sly &amp; the Family Stone, James Brown, Jimi Hendrix, Stevie Wonder, Chic, Marvin Gaye, Carlos Santana, Curtis Mayfield en Joni Mitchell. Prince maakte vaak gebruik van zijn kopstem, vooral in de eerste jaren van zijn carri\u00e8re.\nPrince heeft een omvangrijk oeuvre. Tot en met 2015 zijn er onder zijn eigen naam in totaal 48 tot 50 albums uitgebracht: 35 standaardalbums, 3 livealbums, 4 tot 6 compilatiealbums en 6 remix- en alleen via internet te verkrijgen of te beluisteren albums. Daarnaast is Prince een van de meest gebootlegde artiesten. Veel muziekjournalisten beschouwen \"Dirty Mind\", \"Purple Rain\" en \"Sign \u201c\u262e\u201d the Times\" als zijn beste drie platen. Deze stonden in vele Top-100-lijsten van de jaren 80. In de jaren 80 had hij een groep genaamd The Revolution, en in de jaren 90 een andere groep genaamd de New Power Generation. Zijn muzikanten behoorden volgens critici tot de besten. Hij werkte ook veel samen met bekende jazzmuzikanten zoals Miles Davis, en ook funkpioniers zoals George Clinton, Larry Graham en Maceo Parker. Naast het opnemen van zijn eigen muziek schreef hij nummers voor of werd gecoverd door vele andere artiesten, zoals Alicia Keys, Sin\u00e9ad O'Connor, Chaka Khan, Cyndi Lauper, Celine Dion, Sheena Easton, Martika, Joe Cocker, Tom Jones, Simple Minds, Kid Creole en The Bangles. Hij was een promotor van nieuwe artiesten, zoals The Time, Apollonia 6, Vanity 6, Sheila E. en The Family. Prince regisseerde en acteerde in drie films (\"Under the Cherry Moon\", \"Sign \u201c\u262e\u201d the Times\" en \"Graffiti Bridge\") en speelde in de film \"Purple Rain\".\nDiscografie.\nPrince heeft een omvangrijk oeuvre. Zie voor een uitgebreide discografie, inclusief singles, verschijningsdata en hitnoteringen het artikel Discografie van Prince. Hieronder volgt een lijst met alle standaardalbums, exclusief compilatie-, live- en internetalbums.\nLive.\nTournees:\nDaarnaast is er een hoeveelheid concerten die niet bij een bepaalde tournee zijn in te delen. Dit zijn vaak opzichzelfstaande (club)concerten, concerten in Paisley Park Studios, besloten concerten of een reeks concerten op \u00e9\u00e9n locatie (zoals in 2006 en 2007 in Las Vegas). Soms is het moeilijk te bepalen waar een tournee begint en waar deze eindigt, omdat sommige op elkaar aansluiten en sommige beginnen als losse concerten, maar uiteindelijk uitmonden in een tournee.\nNaast reguliere concerten gaf Prince geregeld aftershows in kleine clubs. Nederland was zes keer en Belgi\u00eb was drie keer het toneel voor een nachtoptreden.\nGerelateerde bands en artiesten.\nPrince heeft samengewerkt met een groot aantal bands en artiesten. "}
{"id": "6679", "revid": "34341", "url": "https://nl.wikipedia.org/wiki?curid=6679", "title": "Elfstedentocht", "text": "De Elfstedentocht (Fries: ) is een bijna 200\u00a0kilometer lange schaatstocht over natuurijs die wordt georganiseerd door de Koninklijke Vereniging De Friesche Elf Steden. Vanwege de afstand en vanwege het hero\u00efsche karakter wordt de Elfstedentocht ook wel \"De Tocht der Tochten\" genoemd. Leeuwarden, de hoofdstad van Friesland, is vanouds de start- en aankomstplaats. \nDe Elfstedentocht werd voor het eerst (officieel) in 1909 gereden en wordt maximaal eenmaal per winter gehouden. In totaal is de tocht tot nu toe vijftien maal verreden. De meest recente tocht vond plaats in 1997. Er heeft nog nooit zo veel tijd tussen twee edities gezeten als nu ( dagen). Het oude record stond op 8070 dagen, tussen de edities van 1963 en 1985.\nTraject.\nDe tocht brengt de deelnemers langs de elf steden in Friesland die ooit stadsrechten hebben verkregen. Hoewel Drachten met meer dan 45.000 inwoners de op een na grootste plaats van Friesland is, en Heerenveen met meer dan 30.000 de vierde tellen deze plaatsen niet mee als 'stad'. Naast deze elf historische steden voert de tocht ook langs dorpen, maar de route vereist niet dat deze dorpen ook allemaal worden aangedaan. De elf steden moeten uiteraard wel allemaal aangedaan worden. Zo waren er plannen voor de \u2013 niet uitgeschreven \u2013 tocht in 2012 om tussen Sloten en Stavoren niet via het riviertje de Luts in Balk te gaan maar via de Fluessen. Omdat Balk niet tot de elf steden behoort, doet een dergelijke alternatieve route niets af aan de status van het traject: het blijft een geldige Elfstedentocht.\nDe eerste vier tochten, 1909-1933, en de zevende, 1941, werden tegen de klok in afgelegd; de overige tien met de klok mee. Sindsdien was de route als volgt:\nHemelsbreed is de afstand van stad naar stad slechts 155\u00a0km. \nEen bekende plaats van de Elfstedentocht is Bartlehiem, doordat de schaatsers het traject van Bartlehiem naar Dokkum twee keer afleggen. De eerste keer op weg van Franeker naar Dokkum en de tweede keer weer terug in de richting van de finish in Leeuwarden. Het is niet de enige plaats waar de schaatsers twee keer langskomen, ook Birdaard en de andere dorpen langs de Dokkumer Ee worden twee keer bezocht. Een kort traject tussen Sloten en het Slotermeer wordt ook twee keer afgelegd.\nVoorbereiding.\nDe Elfstedentocht wordt ieder jaar voorbereid door het bestuur en de 22 rayonhoofden. Om groen licht te kunnen geven voor de tocht moet er op het gehele traject een ijsdikte zijn van minimaal 15\u00a0cm. Alle 22 rayonhoofden van de vereniging moeten hun instemming betuigen. Voorafgaand aan de tocht worden soms kleinere wakken opgevuld met ijs, de zogenaamde ijstransplantaties. Op plekken waar niet geschaatst kan worden (bijvoorbeeld door slecht ijs, een lage brug, een doodlopend water) worden voorzieningen gemaakt waar schaatsers op de kant kunnen komen en een stuk moeten lopen, het zogenaamde klunen. Als er een Elfstedentocht geschaatst kan worden, wordt dit door de ijsmeester aangekondigd in het Fries. In 1985 werd dat gedaan met de woorden \"It sil heve!\" (Fries voor \"Het gaat gebeuren!\") en in 1997 met de woorden \"It giet oan!\" (Fries voor \"Het gaat door!\").\nStempelposten.\nElke deelnemer krijgt bij de inschrijving een stempelkaart. In bovengenoemde elf steden staan stempelposten. Daar moeten de wedstrijd- en toerrijders hun stempelkaarten tonen die dan \u2212 met de hand \u2212 afgestempeld worden. Bovendien zijn er drie geheime stempelposten om te voorkomen dat de deelnemers een deel van het traject per auto afleggen. Bij een geheime controle wordt er met een speciale tang een gaatje in de kaart geknipt. \nDeelnemers die alle stempels en 'knippen' op de kaart hebben staan en voor middernacht over de eindstreep op de Bonkevaart in Leeuwarden komen ontvangen het zogenaamde Elfstedenkruisje.\nDe eerste elf aankomende mannelijke deelnemers \u00e9n de eerste elf aankomende vrouwen ontvangen een medaille. De winnaar van de tocht bij de mannen ontvangt een zilveren schotel, de Pim Mulier-wisselprijs. De winnaar bij de vrouwen ontvangt twee wisselprijzen: een zilveren bokaal en een zilveren wisselbeker. Beide winnaars worden gehuldigd met een krans en hun namen worden bijgezet in de inscriptie van het beeld van de Elfstedenrijder.\nGeschiedenis.\nVanouds was schaatsen in koude winters voor een Fries de enige manier om een lange afstand af te leggen, want een paard was niet voor iedereen betaalbaar. Het staat vast dat er in vorige eeuwen al eens weddenschappen zijn afgesloten en succesvolle pogingen zijn gedaan om op \u00e9\u00e9n dag alle Friese steden te bezoeken. Dat blijkt uit een epos op rijm van Van Boelens uit 1749:\nZie ook: Elfstedentochten voor 1909\nIn december 1890 maakte Pim Mulier een schaatstocht langs de elf Friese steden. Hij stond aan de basis van de organisatie van de eerste offici\u00eble tocht en de eerste wedstrijd in 1909 en ontwierp het kruisje dat deelnemers krijgen die de tocht volbrengen. Sinds 1909 zijn er vijftien offici\u00eble Elfstedentochten (op schaatsen) gehouden. De laatste was op 4 januari 1997. \n1909.\nEind 1908 werd de wedstrijd uitgeschreven op een nog nader te bepalen datum. Er zou tot 5 januari gelegenheid zijn om in te schrijven. Toen het echter bleef vriezen en het ijs goed werd geacht, werd abrupt besloten de Elfstedentocht te vervroegen. De nieuwe einddatum voor inschrijving werd verschoven naar 1 januari. Mensen die echter tot Nieuwjaarsdag hadden gewacht waren daardoor te laat om zich in te schrijven. Zelfs inschrijvingen op oudejaarsdag werden om onbekende reden niet meer geaccepteerd. Uiteindelijk hadden 48 personen zich tijdig ingeschreven.\nOp de dag dat de tocht moest plaatsvinden viel plotseling de dooi in, waarop een meerderheid van de deelnemers het voor gezien hield. De 23 overgebleven rijders die zich meldden bij hotel Amicitia aan de Wirdumerdijk te Leeuwarden kregen te horen dat ze zelf moesten zien of ze nog wilden meedoen.\n1912.\nDe tocht vond plaats op 7 februari 1912.\n1917.\nDe tocht vond plaats op 27 januari 1917.\n1929.\nOok tijdens de tocht van 12 februari 1929 varieerde de temperatuur tussen -18\u00b0C 's ochtends en -8\u00b0C in de middag bij een harde noordooster, maar toen was het ijs veel beter van kwaliteit. Slechts 155 van de 303 deelnemers haalden de eindstreep in Leeuwarden.\n1933.\nDe vijfde editie van de Elfstedentocht werd verreden op 16 december 1933. Deze tocht is de enige tot nu toe die in december plaatsvond.\n1940.\nDe tocht op 30 januari 1940 door het besneeuwde landschap was zeer zwaar vanwege de stormachtige oostenwind, de matige tot strenge vorst en stuifsneeuw.\n1941.\nMet toestemming van de Duitse bezetters werd op 6 februari 1941 de 7e Elfstedentocht gehouden. Er was goed ijs, maar er was verduistering, dus ook geen buitenverlichting. Winnaar was Auke Adema, tweede Joop Bosman.\n1942.\nDe tocht vond plaats op 22 januari 1942.\n1947.\nDe tocht vond plaats op 8 februari 1947. Jan van der Hoorn kwam als vijfde over de finish. Hij werd echter uitgeroepen tot winnaar toen bleek dat de eerste vier onreglementaire hulp hadden gehad van het publiek.\n1954.\nDe tocht vond plaats op 3 februari 1954.\n1956.\nOok op 14 februari 1956 was de tocht moeilijk door het hobbelige ijs met talrijke scheuren en zware sneeuwbuien, waardoor de baan heel smal was.\n1963.\nOp 18 januari 1963 vertoonde het ijs veel scheuren. Verder vroor het bij de start 18\u00b0 Celsius. Ook 's middags vroor het matig en door de stormachtige oostenwind was het voor het gevoel nog veel kouder. Bovendien was er stuifsneeuw: Friesland was twee dagen eerder onder een 20\u00a0cm dik sneeuwtapijt bedolven. Van de meer dan 10.000 deelnemers behaalden uiteindelijk slechts 57 wedstrijdrijders en 72 toerrijders een Elfstedenkruisje: een diepterecord in de geschiedenis van de Elfstedentocht. De volgende dag woedde een zware sneeuwstorm.\nDeze Elfstedentocht was de eerste die op televisie te zien was. In 2009 is de Elfstedentocht van 1963 verfilmd onder de naam \"De Hel van '63\". Het was de eerste keer dat de finish buiten de stad Leeuwarden was gelegd en de enige finish op de Groote Wielen.\n1985.\nNa 1963 konden er lange tijd geen Elfstedentochten worden verreden. Als een van de boosdoeners werd in de jaren 70 en 80 de thermische waterverontreiniging aangewezen: de lozing van (relatief warm) koelwater door elektriciteitscentrales en industrie zou ertoe geleid hebben dat voor dezelfde ijsdikte als in 1963 zo'n vier graden m\u00e9\u00e9r vorst noodzakelijk was. Pas op 21 februari 1985 kon de tocht opnieuw worden georganiseerd. Het dooide, maar het ijs was nog goed. Een landelijke gekte brak uit. Tijdens deze editie mochten vrouwen voor het eerst aan de wedstrijd meedoen, maar er was nog geen aparte wedstrijd voor vrouwen. Ook werd er voor het eerst op de huidige finishplaats op de Bonkevaart aan de Groningerstraatweg gefinisht.\n1986.\nTijdens de Elfstedentocht van 26 februari 1986 was het ijs hard met veel scheuren. Het vroor matig bij een matige noordooster. In dit jaar nam ook toenmalig kroonprins Willem-Alexander der Nederlanden onder het pseudoniem W.A. van Buren deel aan de Elfstedentocht.\n1997.\nDe laatste Elfstedentocht tot nu toe werd verreden op 4 januari 1997. Deze was relatief zwaar, met windkracht 5 tot 6 en vorst, temperaturen van -6 graden in de ochtend tot maximaal -3 graden in de middag. In combinatie met de wind leverde dat gevoelstemperaturen op tussen -10 en -15\u00b0C en ongeveer -18\u00b0C tijdens windvlagen. Anders dan de uitzonderlijk zware tocht van 1963 was het ijs nu echter sneeuwvrij en van goede kwaliteit.\nWinnaars.\n(*) Na gedeelde overwinningen in 1933 en 1940, werd dit verschijnsel door de organisatie verboden. Jan J. van der Hoorn, Aad de Koning, Jeen Nauta, Maus Wijnhout en Anton Verhoeven overtraden in 1956 echter deze regel toen ze gezamenlijk als eersten de finish overschreden. Hun tijd was 8:46. Zij werden niet gediskwalificeerd, maar er werd geen winnaar uitgeroepen.\n(**) Er was tot 1985 geen aparte wedstrijd voor vrouwen. Daarv\u00f3\u00f3r werden zij niet tot de wedstrijd toegelaten en konden zij dus enkel als recreatierijders de tocht rijden. In 1985 startten ze tegelijk met de mannen. Pas in 2012 werd het besluit genomen om de vrouwen die aan de wedstrijd deelnemen een aparte starttijd te geven, een kwartier nadat de mannelijke wedstrijdrijders waren vertrokken.\nWeersomstandigheden.\nDe meeste winters met een Elfstedentocht waren koud of streng, maar dat zegt nog weinig over het weer op de dag van het evenement en de kwaliteit van het ijs. Vooral wind en sneeuw kunnen het heel onaangenaam maken. Ook na een winderige en wisselvallige vorstperiode laat de kwaliteit van het ijs vaak te wensen over.\nVan de vijftien officieel erkende Elfstedentochten van de 20e eeuw zijn er drie met dooi gereden, vier bij lichte vorst, drie bij matige vorst en vijf bij strenge vorst (onder -10\u00b0C).\nIdeaal waren de omstandigheden op 27 januari 1917, 16 december 1933, 6 februari 1941 en 3 februari 1954. Die Elfstedentochten zijn gereden op uitstekend ijs bij lichte of matige vorst, maar windstil en vaak ook zonnig weer. Lichte dooi met zacht ijs was er tijdens de tochten op 2 januari 1909 en 7 februari 1912.\nHet voorspellen van de Elfstedentocht is niet mogelijk. In 2001 schatte het KNMI de kans op een Elfstedentocht in de winter nog op 10%. In januari 2007 voorspelde het KNMI dat de kans op een nieuwe Elfstedentocht gedurende de komende decennia als gevolg van de opwarming van de aarde steeds verder zou afnemen. \nIn sommige winters scheelde het weinig of er had een Elfstedentocht plaats kunnen vinden. Dit was onder meer het geval in 1987, 1996 en 2012.\nProcedures.\nInschrijving.\nOmdat de kanalen, kluunplaatsen en dergelijke maar een bepaalde capaciteit hebben, kan er maar een beperkt aantal mensen meedoen. Dat aantal ligt rond de 16.000. Sinds 1986 kent de vereniging een ledenstop. Die was ingesteld omdat het aantal rijdende leden (toen 20.566) het aantal beschikbare startplaatsen ver overtrof. Wel zijn er vanaf 1990 potenti\u00eble deelnemers toegelaten. Onder hen wordt jaarlijks een aantal startplaatsen verloot. Het evenement heeft een bijna mythische status en is razend populair.\nUitsluitend leden van de Elfstedenvereniging met een startkaart kunnen meedoen. Uiteraard zijn er altijd zwartrijders, maar die vormen slechts een kleine minderheid. Onder de leden van de Elfstedenvereniging werd in het verleden geloot om de startplaatsen te verdelen. Iemand kan tegenwoordig alleen maar lid worden van de vereniging als twee leden van de vereniging verklaren dat zij denken dat die persoon de tocht kan voltooien. Deze regel is ingesteld omdat in het verleden veel mensen meededen die totaal niet in staat bleken om de tocht uit te rijden. Zij namen wel startplaatsen in beslag en zorgden ook voor extra druk op de vrijwilligersorganisatie, doordat de uitvallers naar de startplaats moesten worden teruggebracht.\nOp de ledenvergadering van 22 december 2014 werd besloten dat vanaf de winter van 2015/2016 alle ruim 30.000 leden die voor juni van 2014 waren ingeschreven mogen meedoen. Daartoe zal de route door het centrum van Sneek opgesplitst worden in een Westelijke deelroute en Oostelijke deelroute door het centrum. Beide routes komen weer samen op De Kolk voor de markante Waterpoort van Sneek.\nStart.\nEr wordt gestart in groepen van 1000 deelnemers. De mensen met een startbewijs krijgen te horen in welke groep zij starten. De eersten starten omstreeks 6 uur 's ochtends, nog in het donker. Om de 10 \u00e0 15 minuten wordt een groep op het ijs toegelaten, zodat na 4 \u00e0 5 uur iedereen gestart is. Bij de laatste drie tochten was dit vanuit het evenementencomplex dat heden ten dage het WTC Leeuwarden heet. Bij toekomstige tochten zal dit een enkele honderden meters verderop vanuit de Elfstedenhal gebeuren.\nStartkaarten.\nStartkaarten zijn persoonsgebonden en dus niet overdraagbaar. Vanaf seizoen 2015/2016 mag elk lid van de vereniging starten. Doordat er soms 20 jaar of meer tussen de verschillende tochten zit zullen, als de tocht dan daadwerkelijk gereden gaat worden, er veel zijn die op het laatste moment bedenken dat ze niet (meer) in staat zijn om de tocht uit te rijden en dat ze het ook niet meer willen proberen. Kaarten werden doorgegeven aan familie, vrienden, vage kennissen en werden via internet aangeboden. De vereniging probeert dat te voorkomen.\nVrouwen.\nIn 1912 was Jikke Gaastra uit Leeuwarden de eerste vrouw die aan de Elfstedentocht deelnam. Ze kwam, in een route die tegen de klok in liep, tot Sneek, waar ze zes minuten te laat was om haar tocht te mogen vervolgen. Omdat ze alle elf steden had aangedaan, kreeg ze toch het Elfstedenkruisje. De eerste vrouw die de Elfstedentocht tot aan de finish volbracht, was Janna van der Weg in 1917. In 1940 was de 24-jarige Sjoerdtsje Faber de snelste vrouw. In 1947 haalden er van de 35 gestarte vrouwen slechts zes de finish.\nIn 1985 konden voor het eerst vrouwen deelnemen aan de wedstrijd. In 1985 was de snelste vrouw Lenie van der Hoorn, in 1986 was dat Tineke Dijkshoorn en in 1997 de zwangere Klasina Seinstra. In deze edities was er echter nog geen sprake van een aparte wedstrijd voor vrouwen. In de eerstvolgende Elfstedentocht zal dat wel het geval zijn. De wedstrijd bij de vrouwen gaat dan 15 minuten na die van de mannen van start. In 2021 werden Lenie van der Hoorn, Tineke Dijkshoorn en Klasina Seinstra door de Vereniging De Friesche Elf Steden alsnog als vrouwelijke winnaar van de Elfstedentocht erkend.\nJaaraanduiding.\nMeestal wordt een Elfstedentocht aan het begin van het jaar \u2212 dat wil zeggen in januari of februari \u2212 gehouden, waardoor het geen onduidelijkheid oplevert om bij het aanduiden van de betreffende tocht slechts \u00e9\u00e9n jaartal te noemen. De enige uitzondering hierop is de tocht van 1933, die plaatsvond op 16 december 1933, dus in de winter 1933-'34. Aangezien er geen Elfstedentocht was in de winter van 1932-'33, is ook de aanduiding \"Elfstedentocht van 1933\" eenduidig.\nMusical.\nIn oktober 2023 ging in Leeuwarden musical De Tocht in premi\u00e8re in het Friso Theater, een speciaal hiervoor gebouwde hal. Deze musical vertelt een fictief verhaal over verschillende deelnemers aan de Elfstedentocht."}
{"id": "6680", "revid": "67377709", "url": "https://nl.wikipedia.org/wiki?curid=6680", "title": "NYFER", "text": "NYFER (Nyenrode Forum for Economic Research) is een Nederlands instituut dat toegepast wetenschappelijk onderzoek verricht. Het instituut werd in 1995 opgericht door Eduard Bomhoff, destijds hoogleraar economie aan Nyenrode en ondernemer Jaap Rosen Jacobson.\nGeschiedenis.\nAl in 1977 had econoom Eduard Bomhoff kritiek op het Centraal Planbureau (CPB), een overheidsinstituut dat economische prognoses en analyses maakt. Zijn kritiek betrof de rekenmodellen die het CPB gebruikt. Aan het eind van de jaren 80 groeide de kritiek uit tot weerzin tegen het CPB. In zijn ogen was het CPB opportunistisch en werd er niet gekeken naar nieuwe, ingrijpende maatregelen. Tevens kon hij zich niet vinden in de monopoliepositie die het CPB genoot. Dit leidde ertoe dat Bomhoff in 1995, samen met ondernemer Jaap Rosen Jacobson het instituut NYFER oprichtte. Bomhoff wilde aantonen dat hij met 90% minder personeel dan het CPB prognoses van vergelijkbare kwaliteit kon maken.\nBomhoff had na de oprichting moeite om aan opdrachten te komen. Als overheidsinstituut kon het CPB rekenen op steun; dat gold niet voor NYFER. Het meeste geld kwam dan ook uit het bedrijfsleven. Het instituut deed onderzoek naar projecten, maar het feit dat de opdrachtgevers baat hadden bij het uitvoeren van de projecten en de uitkomst van de onderzoeken steeds positief was deed Bomhoffs reputatie geen goed. De belofte die Bomhoff deed bij de oprichting van NYFER, namelijk dat er betere prognoses zouden komen dan van het CPB, werd niet waargemaakt. NYFER had in de eerste vijf jaar van het bestaan de economische groei niet vaker beter voorspeld dan het CPB.\nIn 2002 vertrok Bomhoff om minister van Volksgezondheid, Welzijn en Sport te worden in het kabinet-Balkenende I. Hij werd bij NYFER opgevolgd door Leo van der Geest en Micaela Kross. In 2003 liep het aantal opdrachten flink terug. Dit kwam vooral door bezuinigingen bij de overheid, inmiddels een belangrijke opdrachtgever. Een onderzoek naar het veiligstellen van de financiering mocht niet baten; op 18 december 2003 werd aangekondigd dat NYFER op de laatste dag van het jaar de deuren ging sluiten. Op dat moment werkten er zo'n 20 mensen bij het instituut. Alleen de afdeling die zich richtte op toegepast wetenschappelijk onderzoek bleef bestaan. Deze afdeling werd omgevormd tot een besloten vennootschap. De benodigde financiering kwam van Van der Geest.\nIn de aanloop naar de Tweede Kamerverkiezingen 2010 kwam NYFER in opspraak nadat bleek dat er fouten waren gemaakt in de voor de Volkskrant uitgevoerde berekeningen van koopkracht-effecten van de verschillende verkiezingsprogramma's. De PvdA kwam door deze fouten beter uit de bus, terwijl partijen als het CDA, VVD, PVV en D66 werden benadeeld. Dit kwam mede doordat er fouten werden gemaakt met optellen en aftrekken, terwijl aan de andere kant bijvoorbeeld negatieve effecten van een belasting op softdrugs onterecht bij AOW'ers werden doorberekend. D66-leider Alexander Pechtold haalde op zijn blog hard uit naar NYFER en de Volkskrant. De krant zag zich genoodzaakt een rectificatie op de voorpagina te plaatsen."}
{"id": "6681", "revid": "75723", "url": "https://nl.wikipedia.org/wiki?curid=6681", "title": "Luchtvaart", "text": "De luchtvaart omvat het door de dampkring verplaatsen van luchtvaartuigen en de daarbij behorende diensten en\ninfrastructuur. Daarbij gaat het tevens om de industrie die te maken heeft met luchtvaartuigen, zowel het produceren als het onderhouden ervan.\nOnder luchtvaartuig verstaat men vliegtuigen, helikopters, autogiro's, voertuigen die lichter zijn dan lucht en ornithopters. Andere woorden voor luchtvaart zijn \"aviatiek, luchtvaartverkeer, luchtverkeer, vliegerij\" en \"vliegverkeer\".\nGeschiedenis.\nDe geschiedenis van de luchtvaart begint op het moment dat Leonardo da Vinci in de 15e eeuw iets ontwerpt dat op een luchtvaartuig lijkt, maar omdat hij niets publiceerde, be\u00efnvloedde hij de ontwikkeling niet.\nIn 1783 vond de eerste ballonvlucht plaats met een heteluchtballon door de gebroeders Montgolfier. Otto Lilienthal lukte het in 1894 voor het eerst te glijden op de lucht, en hij vond zo het zweefvliegen uit. Ferdinand von Zeppelin bouwde in 1900 zijn eerste zeppelin, een luchtschip gevuld met gas.\nDe eerste vlucht met een gemotoriseerd vliegtuig werd geclaimd door Gustave Whitehead (geboren als Gustav Wei\u00dfkopf) uit Duitsland, die beweerde dat hij op 14 augustus 1901 in Fairfield (Connecticut) met zijn vliegtuig Number 21 (20 PK-motor, die draaide op acetyleen en perslucht) 800 meter ver vloog op 15 meter hoogte en vervolgens veilig landde. Zijn vlucht werd verslagen door een journalist van het dagblad \"Bridgeport Herald\", die echter geen foto's maakte. Whitehead zelf heeft zijn vlucht niet schriftelijk vastgelegd, zodat voor deze bewering geen sluitend bewijs is.\nDe Duitser Karl Jatho beweerde op 18 augustus 1903 in Hannover, Duitsland te hebben \"gevlogen\" over een afstand van 20 meter, op 30 centimeter hoogte, en hiervoor 4 ooggetuigen te hebben. In november van datzelfde jaar verbeterde hij dit tot een afstand van circa 60 meter, op 3 meter hoogte. Deze vlucht wordt echter beschouwd als \"ongecontroleerd\" (geen controle hebbend over de besturingsorganen).\nDe gebroeders Wright uit de Verenigde Staten waren de eersten die een gecontroleerde vlucht maakten. Hun Wright Flyer was een gemotoriseerd vliegtuig dat een vlucht maakt, in december 1903. De Fransman Louis Bl\u00e9riot was in 1909 de eerste die het Kanaal door de lucht bedwong. De Amerikaan Charles Lindbergh was de eerste piloot die, in 1927, solo en non-stop over de Atlantische Oceaan vloog.\nDe Heinkel He 178 uit 1939 was 's werelds eerste vliegtuig aangedreven door een turbojetmotor en het eerste praktische straalvliegtuig. Het was een zelfstandig project van de Duitse vliegtuigproducent Heinkel.\nVanaf 1944 kwamen de eerste militaire straalvliegtuigen, die ervoor zorgden dat veel hogere snelheden bereikt konden worden dan het tot dan toe gebruikelijke maximum van 500 tot 600\u00a0km per uur. De Messerschmitt Me 262, bijgenaamd \"Schwalbe\" (zwaluw), was het eerste operationele jachtvliegtuig aangedreven door straalmotoren.\nHet allereerste straalvliegtuig voor het vervoer van personen was de De Havilland DH.106 Comet in 1951. De eerste lijnvlucht werd uitgevoerd in 1952.\nOnderverdeling.\nDe luchtvaart is verdeeld in een civiele sector, de burgerluchtvaart, en een niet-civiele sector. Tot deze laatste sector wordt het luchtverkeer gerekend dat voor militaire, politi\u00eble en douanetaken wordt ingezet.\nBurgerluchtvaart.\nDe burgerluchtvaart bestaat uit:\nHoewel het grote publiek hoofdzakelijk te maken heeft met de commerci\u00eble luchtvaart, zijn er in veel landen meer particuliere dan commerci\u00eble vluchten.\nLuchtvaartwetgeving en -autoriteiten.\nDe eerste vlucht met een vliegtuig boven Nederland vond plaats in 1909. Al in oktober 1911 werd door de regering een voorlopige regeling van het verkeer met vliegtuigen en luchtschepen, de \"Vlieg- en Luchtvaartwet\" bij de Tweede Kamer ingediend. Mede door de Eerste Wereldoorlog werd de behandeling vertraagd, terwijl bovendien de luchtvaart zich vooral in militaire zin ontwikkelde. Pas na die oorlog kwam de burgerluchtvaart goed van de grond. In 1919 werden zowel de KLM als de vliegtuigenfabriek Fokker en de Rijksstudiedienst voor de Luchtvaart (RSL), de voorloper van het Nationaal Lucht- en Ruimtevaartlaboratorium, opgericht.\nIn oktober 1919 werd op de conventie van Parijs de International Commission for Air Navigation opgericht, ICAN, waar Nederland zich ook bij aansloot. De conventie van Parijs werd gehouden op initiatief van de oorlogvoerende landen van de Eerste Wereldoorlog en leidde uiteindelijk tot het Vredesverdrag van Versailles. ICAN is de voorloper van de ICAO.\nHet overheidstoezicht op de burgerluchtvaart kreeg verder gestalte met de instelling van het Bureau Luchtvaart in 1920 bij het ministerie van Waterstaat. Dit bureau had tot taak toezicht uit te oefenen en het register van luchtvaartuigen te beheren. Eerst was \u00e9\u00e9n ambtenaar (Th. de Veer) hiermee belast, maar met ingang van 1921 kwamen er meer. Vanaf juli 1926 werd er aan een luchtvaartwet gewerkt, deze werd in november 1928 voor het eerst aan de Tweede Kamer aangeboden. Op 1 februari 1929 werd hij in de praktijk al ingevoerd, terwijl hij pas in 1930 door het parlement werd goedgekeurd en kracht van wet kreeg.\nDat betekende ook de instelling van een Luchtvaartdienst onder leiding van Th. de Veer. In 1945 werd de naam gewijzigd in Rijksluchtvaartdienst (RLD). Deze dienst bleef tot het jaar 2000 bestaan toen de Nederlandse Luchtvaart Autoriteit werd opgericht in de nasleep van de Bijlmerramp. Op 1 juli 2001 ging de NLA op in de Inspectie Verkeer en Waterstaat (IVW) en de laatste naamswijziging was op 1 januari 2012 met de nieuwe naam Inspectie Leefomgeving en Transport (ILENT).\nIn Belgi\u00eb is dat het Directoraat-generaal Luchtvaart/Direction g\u00e9n\u00e9rale Transport a\u00e9rien.\nLuchtvaartmaatschappij.\nEen luchtvaartmaatschappij is een onderneming die vervoer door de lucht aanbiedt. In de regel verstaat men hieronder passagiers- en/of goederenvervoer per vliegtuig.\nLuchtvaartmaatschappijen fungeren vaak als nationaal symbool, wat onderstreept wordt door hun kleurvoering en naam, en kunnen daarom doorgaans op sympathie van het publiek en - in geval van (financi\u00eble) problemen - op steun van de overheid rekenen. Zo waren de Amerikaanse en Nederlandse regering nodig voor het sluiten van een zogenaamde \"open skies\"-overeenkomst om te voorkomen dat de verregaande samenwerking tussen KLM en Northwest gedwarsboomd zou worden door beperkingen die beide landen aan buitenlandse firma's oplegden.\nIn de Europese Unie worden de luchtvaartmaatschappijen sinds enkele jaren steeds meer geacht op eigen benen te staan, wat onder andere tot gevolg heeft gehad dat bijvoorbeeld Sabena (Belgi\u00eb) failliet ging (evenals het Zwitserse Swissair), maar ook dat Air France en KLM konden fuseren tot Air France-KLM. Daarmee verloor KLM zijn status van 's werelds oudste zelfstandige maatschappij. Rijksoverheden hebben nog wel een grote invloed op het internationale luchtverkeer. Vliegtuigen mogen alleen van het ene naar het andere land vliegen als de overheden een luchtvaartovereenkomst hebben gesloten. De OpenSkies overeenkomsten die de Europese Unie momenteel namens alle Europese landen afsluit, geven de luchtvaartmaatschappijen veel meer vrijheid. Ze mogen nu zelf bepalen tussen welke steden in de EU en de VS ze gaan vliegen.\nAlliantie.\nEen alliantie is een verdrag tussen maatschappijen omwille van een gemeenschappelijk voordeel. In de commerci\u00eble luchtvaart komen die veel voor, omdat dit veel voordelen oplevert, namelijk:\nNoot: Door de hogere effici\u00ebntie zijn er minder slots nodig en dit heeft een prijsverlagend effect.\nVoorbeelden van allianties:\nIATA/ICAO.\nDe International Air Transport Association (IATA), gevestigd in Gen\u00e8ve, werd opgericht in 1945 als handelsorganisatie met als doel om te functioneren als een samenwerkingsorgaan tussen alle aangesloten luchtvaartmaatschappijen. De samenwerking moest zorgen voor veilige, betrouwbare luchtvaartdiensten en economische voordelen.\nDe op 4 april 1947 opgerichte International Civil Aviation Organization (ICAO) is een onderdeel van de Verenigde Naties, dat als doel heeft principes en standaarden voor de internationale burgerluchtvaart op te stellen, zodat het luchtverkeer zich op een veilige en ordelijke wijze kan ontwikkelen.\nDe IATA introduceerde de tweelettercodes (IATA airline codes) en de drielettercodes (IATA airport codes ofwel Luchthavenidentificatiecodes) die wereldwijd gebruikt worden. Een van de door de ICAO uitgegeven standaarden zijn de ICAO-codes. Deze vierletterige codes duiden luchthavens, luchtruimen en weerstations aan en worden gebruikt bij het opstellen van vluchtplannen en in informatie aan piloten.\nLuchtvaartuigregister (Nationaliteitsregister).\nOp de \"Convention portant r\u00e9glementation de la Navigation A\u00e9rienne\" op 13 oktober 1919 in Parijs werd vastgelegd dat Nederlandse vliegtuigen ge\u00efdentificeerd zouden worden door een H (Holland) gevolgd door N en een 3-letterige code. Belgische vliegtuigen voerde met de letter O. Met het Telegraafverdrag van Washington in 1927 kregen Nederlandse 'luchtvaartuigstations' (dit zijn de radio-installaties in de luchtvaartuigen) roepletters toegewezen die konden worden gebruikt voor identificatie. PA, PB, PC, PD, PE, PG, PH en PI werden toegewezen waarvan PA werd gereserveerd voor de Marine, PB voor de Landmacht (later Luchtmacht) en de burgerlijke luchtvaart kreeg PH. Met de Commission Internationale de Navigation A\u00e9rienne (CINA) in juni 1928 werd bepaald dat niet alleen 'luchtvaartuigstations' maar ook luchtvaartuigen deze roepnamen (call signs) moesten gebruiken.\nHet luchtvaartuigregister in Nederland wordt bijgehouden door de Inspectie Leefomgeving en Transport. Voor normale vliegtuigen wordt de PH gevolgd door een combinatie van 3 letters (PH-ABC), voor zweefvliegtuigen en motorzweefvliegtuigen uit alleen cijfers (PH-1326) en voor microlights uit de combinatie cijfer-letter-cijfer (PH-3E6). De Nederlandse Antillen kregen in 1945 PJ, tegenwoordig wordt dit prefix gedragen door vliegtuigen geregistreerd in Cura\u00e7ao en Sint Maarten. Toen Aruba in 1986 de status aparte verkreeg kreeg zij het prefix P4. Nederlands-Indi\u00eb droeg het prefix PK, die na de onafhankelijkheid van Indonesi\u00eb werd gehandhaafd. Nederlands Nieuw-Guinea heeft tussen 1954 en 1963 ook enige tijd een eigen prefix gevoerd: JZ. Het Arubaans luchtvaartregister wordt bijgehouden door de Department Civil Aviation Aruba en heeft de registratie van vliegtuigen die buiten Aruba opereren sinds 1995 uitbesteed aan de particuliere instelling The Registry of Aruba. Voor Cura\u00e7ao wordt het register bijgehouden door het Cura\u00e7aose Burgerluchtvaart Autoriteit (CCAA). Voor Sint Maarten is dit de Sint Maarten Civil Aviation Authority (SMCAA).\nHet luchtvaartuigregister in Belgi\u00eb wordt bijgehouden door het Directoraat-generaal Luchtvaart van het FOD. Belgische vliegtuigen dragen sinds 1929 het prefix OO.\nHet luchtvaartuigregister in Suriname wordt bijgehouden door het CASAS, vallend onder het Ministerie van Communicatie, Transport en Toerisme. Surinaamse vliegtuigen dragen sinds 1929, toen het nog onder Nederlands bestuur viel, het prefix PZ.\nHet luchtvaartregister is in Nederland ook wel bekend onder de naam Nationaliteitsregister om het te onderscheiden van het Register van teboekgestelde luchtvaartuigen van het Kadaster waar vliegtuigen zwaarder dan 450\u00a0kg moeten worden ingeschreven omdat deze kunnen worden beschouwd als registergoed.\nLuchtmacht.\nEen luchtmacht is een militaire organisatie die voornamelijk opereert in zich in de lucht afspelende oorlogen. Er wordt gebruikgemaakt van een combinatie van gevechtsvliegtuigen, bommenwerpers, helikopters en andere vliegtuigen. Naar de luchtmacht wordt ook wel gerefereerd met de alternatieve term luchtwapen.\nBij de meeste (maar niet alle) legers wordt er organisatorisch onderscheid gemaakt tussen de landmacht, de zeemacht en de luchtmacht en zijn het grotendeels onafhankelijke onderdelen. De voormalige Sovjet-Unie had zelfs twee luchtmachten: een voor de luchtverdediging en \u00e9\u00e9n tactische voor aanvalstaken.\nDaar waar een krijgsmachtdeel de luchtoorlog ziet als integraal onderdeel van de eigen oorlogvoering wenst het controle te hebben over eigen luchteenheden. Zo beschikken de meeste marines en diverse landmachten over een eigen vliegdienst. In de Verenigde Staten heeft zelfs het Korps Mariniers eigen luchteenheden.\nZweefvliegen.\nZweefvliegen is het vliegen met een zweefvliegtuig. Een zweefvliegtuig vliegt op dezelfde manier als een vliegtuig, maar het heeft geen motor. Daardoor verloopt de vlucht normaliter in een dalende lijn waarbij het toestel 1 \u00e0 2\u00a0m/s aan hoogte verliest. Door hoogte te winnen in stijgwind kan het toestel langer en verder vliegen. Hoogte kan na de start gewonnen worden door gebruik te maken van thermiek, hellingstijgwind of golf. Als die er niet is, duurt een vlucht door middel van een lierstart 4 \u00e0 13 minuten.\nZweefvliegen is een teamsport. Er is een team van mensen nodig om een zweefvliegbedrijf te kunnen draaien (tiploper, kabelrijder, lierist, lichtgever, enz.). Er wordt verwacht dat iedereen meehelpt. In Nederland zijn er ongeveer 40 zweefvliegclubs en in Belgi\u00eb 20. De lessen worden door vrijwilligers gegeven. Een jaar zweefvliegen kost ongeveer tussen de \u20ac 500 en \u20ac 1000, inclusief lessen en verzekeringen.\nGeneral Aviation.\nGeneral Aviation (GA) (in Nederland ook wel genoemd \"kleine luchtvaart\") is de verzamelnaam voor vliegtuigen en andere luchtvaartuigen die niet tot de grote passagiersvliegtuigen kunnen worden gerekend en geen vracht vervoeren. Vliegtuigen met reclameslepen, luchtballonnen en zweefvliegtuigen vallen bijvoorbeeld in deze categorie. GA is onder meer verantwoordelijk voor het regionale vervoer, ambulance- en SAR-vluchten (Search And Rescue), gewasbescherming, luchtfotografie en luchtverkenning.\nGeneral Aviation is daarnaast de kweekvijver voor de grote luchtvaart. Alle in Nederland opgeleide piloten volgen hun opleiding bij een vliegschool op een van de regionale of kleine vliegvelden.\nHet idee leeft dat de GA alleen voor de recreatie is en alleen beschikbaar voor de extreem rijken. Dit betreft echter slechts een klein gedeelte van het vliegverkeer. GA is een belangrijke bedrijfstak waarvan de nut en noodzaak niet in twijfel getrokken zou moeten worden. Helaas heeft het puur recreatieve beeld van GA wel geleid tot steeds scherpere regelgeving. Er mag in minder gebieden gevlogen worden en de weinig samenhangende geluidseisen stellen de eigenaren van vliegtuigen, waaronder vliegscholen, voor grote problemen.\nBijna 90% van de totale luchtvloot in Nederland, ruim 2300 luchtvaartuigen, bestaat uit luchtvaartuigen die gerekend worden tot de GA.\nVliegveld.\nEen vliegveld is een terrein met een of meer verharde startbanen waar vliegtuigen kunnen opstijgen en landen. Vliegvelden worden in 2 categorie\u00ebn onderverdeeld:\nEen luchthaven is een vliegveld gebruikt door de burgerluchtvaart. Een vliegbasis wordt daarentegen gebruikt voor militaire doeleinden. De meeste vliegvelden behoren tot een van deze categorie\u00ebn. Er zijn echter ook vliegvelden die in beide categorie\u00ebn vallen, zoals Vliegbasis Eindhoven/Eindhoven Airport.\nLuchthaven.\nHet aantal faciliteiten en mogelijkheden verschilt per luchthaven, bijvoorbeeld het aantal start- en landingsbanen, hangars, vrachtopslagmogelijkheden, bagageafhandelingsfaciliteiten en andere op passagiers, vracht en vliegtuigen toegespitste voorzieningen. Tevens zijn er een groot aantal ondersteunende, dienstverlenende afdelingen en aanverwante bedrijven, zoals de zorg voor catering en schoonmaak van de cabine. Verder valt nog te denken aan toevoer van brandstof, het tijdens de winterperiode ijsvrij maken van vliegtuigen (\"deicing\"), het plegen van onderhoud aan vliegtuigen en vliegtuigonderdelen, brandweer en medische diensten, politiecontrole en -bewaking, faciliteiten voor cabine- en grondpersoneel en alle administratie, management, communicatie en publiciteit.\nDe grote luchthavens worden in de regel gebruikt voor internationaal verkeer, en hebben naast commerci\u00eble activiteiten ook uitgebreide douane- en veiligheidsvoorzieningen. Voor de passagiers zijn er op een luchthaven doorgaans informatiebalies, wachtruimtes, horecagelegenheden, winkels, wisselkantoren en soms zelfs gebedsruimtes. Ook sluit een goede luchthaven aan op adequate transportmogelijkheden over land. De grootste luchthaven is die van Atlanta, met 85 miljoen passagiers per jaar.\nVliegbasis.\nEen vliegbasis is een vliegveld gebruikt voor militaire vliegoperatien. Op dit moment (2019) zijn er nog 5 operationele vliegbases in gebruik: de Vliegbasis Gilze-Rijen, Vliegbasis Leeuwarden, Vliegbasis Volkel, Vliegbasis Eindhoven en Vliegbasis Woensdrecht\nVliegrampen.\nVliegrampen zijn voorgekomen sinds het begin van de (burger)luchtvaart, met de groei van de luchtvaart in de beginjaren groeide ook het aantal ongevallen en slachtoffers. Een bekende vliegramp vond plaats op 6 mei 1937, op die dag zou de Hindenburg aanleggen in Lakehurst bij New York. Tijdens een poging om aan te leggen aan de landingsmast bij Lakehurst Naval Air Station brak er brand uit en binnen een minuut werd het luchtschip volledig vernietigd. Na de Tweede Wereldoorlog loopt het aantal rampen snel op, met als triest dieptepunt het jaar 1972 met 3.214 doden. Hieronder wordt in een tabel weergegeven de aantallen slachtoffers bij vliegrampen van de laatste jaren.\nIn de afgelopen decennia is het aantal slachtoffers van vliegrampen gedaald, ondanks de voortdurende groei.\nVeiligheid.\nEr wordt veel aan gedaan om vliegrampen te voorkomen en de vliegveiligheid te verhogen. Er is zelfs een speciaal agentschap voor in het leven geroepen in de EU; het Europees Agentschap voor de veiligheid van de luchtvaart (EASA: European Aviation Safety Agency). Er is in maart 2006 een zwarte lijst naar buiten gebracht door de EU, waarop de maatschappijen staan waarvan werd aangetoond dat ze onvoldoende de veiligheid waarborgen. Deze maatschappijen is daarom verboden om te opereren binnen het Europese luchtruim.\nVliegen is relatief veilig. Dit valt op als je de ongevalcijfers van vliegtuigen vergelijkt met die van andere transportmiddelen. Wereldwijd komen jaarlijks ongeveer tussen de 600 en 1000 mensen om bij een vliegtuigongeluk. Dit bij een jaarlijks aantal van ruim 30 miljoen vluchten en twee miljard passagiers.\nIn Nederland zijn tussen 1989 en 2003 achttien vliegtuigen verongelukt (commerci\u00eble luchtvaart) waarbij 71 mensen zijn omgekomen. Het autoverkeer in Nederland alleen al eist jaarlijks een kleine 1000 slachtoffers. Auto-ongelukken komen meestal niet uitgebreid in het nieuws. Ongelukken in de luchtvaart daarentegen krijgen veel meer aandacht. Een verklaring hiervoor is misschien wel, dat als er een vliegtuigongeluk plaatsvindt hier meer mensen tegelijkertijd bij betrokken zijn dan bij een auto-ongeluk. Ongelukken met (verkeers)vliegtuigen komen bovendien minder vaak voor.\nDat vliegen zo veilig is, komt door de inzet van moderne middelen en goed getraind personeel. Er wordt gewerkt met vaste procedures (door middel van een checklist) en vastgelegde verantwoordelijkheden. Wereldwijd is veel werk gemaakt om een open veiligheidscultuur te realiseren. Dit houdt in dat incidenten en ongevallen worden gemeld met het doel ervan te leren en niet met het doel om diegene die een fout heeft gemaakt te straffen.\nAls een vliegtuig verongelukt kunnen er ook slachtoffers op de grond (zgn. externe slachtoffers) vallen. Maar de kans om op de grond slachtoffer te worden van een neergestort vliegtuig is heel erg klein. In de gehele westerse wereld komen per jaar minder dan vijf mensen op de grond om door een neerstortend vliegtuig.\nDe kans op slachtoffers op de grond kan alleen nog verder worden verkleind door het vliegen zelf nog veiliger te maken. De veiligheid van mensen op de grond wordt niet vergroot door het vliegen boven bebouwing te verbieden of door bebouwing in de buurt van vliegvelden te verbieden. Het enige dat op dit gebied gedaan moet worden is verbieden van bebouwing in een klein wigvormig gebied vlak voor en achter de startbaan, omdat de kans op een ongeval groter is tijdens de start of de landing. In de rest van de omgeving van het vliegveld is het weinig zinvol om maatregelen te nemen. Dit heeft alles te maken met oorzaken waardoor vliegtuigen neerstorten. Vliegtuigen verongelukken door zeer verschillende oorzaken, soms omdat ze tegen obstakels vliegen (navigatiefouten in combinatie met bergachtig terrein of hoge objecten) of doordat ze onbestuurbaar worden. Dit was bijvoorbeeld het geval bij de Bijlmerramp.\nVan een onbestuurbaar vliegtuig is van tevoren moeilijk te zeggen waar het uiteindelijk zal neerstorten. Tussen het moment van onbestuurbaar worden en het moment van neerstorten verloopt soms een lange tijd terwijl het vliegtuig doorvliegt, soms wel meer dan 30 minuten. Gedurende die tijd kan het vliegtuig enige honderden kilometers afleggen. Dat betekent dat het onbestuurbare vliegtuig vrijwel nooit neerstort op de plek waar het vloog op het moment dat het onbestuurbaar werd. Op 4 juli 1989 bijvoorbeeld stortte een Mig-23 neer in Bellegem (een deelgemeente van Kortrijk). De piloot had het toestel met de schietstoel verlaten. Hij vloog op dat moment nog boven Polen.\nMilieu-effecten van vliegen.\nLuchtvaart heeft gevolgen voor het milieu. Om te kunnen vliegen moet een vliegtuig draagvermogen opbouwen en daarvoor is voorwaartse beweging nodig. Deze wordt verkregen door de stuwkracht van motoren die fossiele brandstoffen verbruiken zoals kerosine (voor straalvliegtuigen) en benzine (voor vliegtuigen met zuigermotoren). De verbranding van kerosine en benzine zorgt voor de uitstoot van het broeikasgas CO2, waterdamp, NOx en roetdeeltjes (fijnstof). De uitstoot van NOx stimuleert de vorming van het broeikasgas ozon. Onder sommige atmosferische omstandigheden ontstaan er condenssporen (contrails). Deze ontwikkelen zich soms tot cirruswolken die een opwarmend effect hebben op het klimaat. De uitstoot van NOx en fijnstof draagt bij aan luchtvervuiling. Een heel ander milieu-effect van de luchtvaart is geluidshinder.\nUitstoot broeikasgassen.\nVan de totale door transportmiddelen uitgestoten hoeveelheid CO2 wereldwijd wordt ongeveer 12% uitgestoten door vliegtuigen. Dat is circa 2% tot 2,5% van de door menselijk handelen veroorzaakte CO2-uitstoot. Binnen de EU betrof de uitstoot van vliegtuigen in 2006 circa 3% van alle broeikasgasemissies.\nNaar verwachting zal het aantal luchtreizigers de komende twintig jaar ruimschoots verdubbelen, van 3,3 miljard in 2014 naar 7,3 miljard in 2034, een gemiddelde jaarlijkse groei van 4,1%. Hierdoor is de luchtvaart een van de snelst groeiende bronnen van broeikasgassen. Naar verwachting stijgen de emissies tot 2020 met 70 procent ten opzichte van 2005. Prognoses laten zien dat het aandeel van de luchtvaart in de wereldwijde emissies bij ongewijzigd beleid zal toenemen van 2\u20133% nu, tot 4\u201315% in 2050. Wereldwijde inspanningen om de CO2-uitstoot te beperken, zoals het Kyoto-protocol uit 1997 of de Klimaatconferentie van Parijs 2015, zijn afspraken over de door landen geproduceerde broeikasgassen. Het internationale karakter van de luchtvaart zorgt er echter voor dat de uitstoot van deze sector lastiger te reguleren is. Indien, zoals in het verleden, de CO2-reductie van de luchtvaart achterblijft bij de inspanningen in andere sectoren, zal in 2050 het aandeel van de luchtvaart in de wereldwijde CO2-uitstoot zijn gestegen tot 22%.\nMogelijkheden tot terugbrengen uitstoot broeikasgassen.\nEr worden maatregelen genomen om de uitstoot te verkleinen. Zo zijn er in de geschiedenis van het vliegtuig al vele verbeteringen doorgevoerd op het gebied van brandstofverbruik. De straalvliegtuigen van vandaag zijn 70% effici\u00ebnter in het brandstofverbruik dan de straalvliegtuigen in de jaren zestig van de twintigste eeuw. Toch behoren vliegtuigen nog steeds tot de meest vervuilende vervoermiddelen ter wereld. Treinen blijven voor lange afstand het meest milieuvriendelijk, die stoten tot 300 keer minder koolstofdioxide uit dan vliegtuigen. Door verbetering van het luchtverkeersmanagement kan brandstof worden bespaard. Door nauwere internationale samenwerking van luchtverkeersleidingen kunnen effici\u00ebntere routes worden gevolgd.\nOok de toepassing van alternatieve brandstoffen zoals biobrandstof als vervanging van kerosine kan een bijdrage leveren aan het terugdringen van uitstoot. De productie van biobrandstof is echter relatief duur, neemt veel grond in beslag en kan ten koste gaan van voedselproductie. Bovendien is de internationale luchtvaart vrijgesteld van accijns op kerosine. Hierdoor is er in de luchtvaart nog geen echt alternatief voor kerosine.\nTechnische maatregelen zoals zuiniger vliegtuigen, luchtverkeersmanagement en alternatieve brandstoffen dringen de uitstoot per passagier per kilometer langzaam terug. De voorspelde groei van het aantal passagierskilometers is echter zo groot, dat de verwachting is dat de totale uitstoot van broeikasgassen door de luchtvaart in de toekomst sterk toe zal nemen.\nDesondanks streeft de luchtvaartsector ernaar om met behulp van technische maatregelen, zoals een verbeterde brandstofeffici\u00ebntie en alternatieve brandstoffen, te kunnen komen tot een stabilisatie van de uitstoot vanaf 2020 en een afname van de uitstoot richting 2050. Volgens het Internationaal Energieagentschap (IEA) is dit een onrealistische verwachting omdat de stijging in brandstofeffici\u00ebntie onvoldoende is om de toename van het vliegverkeer te kunnen compenseren en er niet genoeg biobrandstoffen kunnen worden geproduceerd.\nOp de Klimaatconferentie van Katowice 2018 presenteerde de Duitse NGO \"Atmosfair\" editie 2018 van een vergelijkend onderzoek naar de CO2-effici\u00ebntie van de 200 grootste luchtvaartmaatschappijen. Atmosfair berekende per maatschappij een deelscore voor alle vluchten op de korte, middellange en lange afstandsvluchten, en een totaalscore. Het resultaat is een indeling van maatschappijen in klassen, van A (meest effici\u00ebnt) tot G. Uit de cijfers blijkt echter dat er niet genoeg energie-effici\u00ebnte vliegtuigen worden ingezet om de CO2-uitstoot van de luchtvaart in zijn geheel noemenswaardig te drukken.\nWaterdamp.\nVliegtuigen laten soms sporen achter die eruitzien als krijtstrepen. Dit zijn condensstrepen die slechts bestaan uit waterdamp. Deze condenssporen of \"contrails\" zijn kunstmatige wolken die ontstaan doordat uitlaatgassen van vliegtuigmotoren de hoeveelheid waterdamp en roetdeeltjes in de lucht op de vliegroute doen toenemen. Dat gebeurt meestal rond 10 kilometer hoogte in de atmosfeer, waar de lucht zeer koud is en het meer dan 40 graden vriest. Koude lucht kan maar weinig waterdamp bevatten, waardoor extra waterdamp in de lucht bij een bepaalde temperatuur en luchtvochtigheid tot vorming van wolken van ijskristalletjes leidt. Condensstrepen ontstaan lang niet altijd en als ze ontstaan, lossen ze vaak na enkele seconden op. Als ze langer blijven hangen, betekent het dat de luchtvochtigheid hoog is. Deze condensstrepen kunnen onder bepaalde omstandigheden enkele kilometers breed en honderden meters hoog worden, men spreekt dan ook wel van cirrusbewolking. Deze zorgt ervoor dat warmtestraling de atmosfeer niet kan verlaten, het broeikaseffect, maar houdt ook zonlicht (warmte) tegen. 's\u00a0Nachts is er geen zonlicht, dus houden de wolken alleen warmtestraling vanuit de aarde tegen, zodat het warmer wordt op aarde. Hoe groot de bijdrage van de luchtvaart aan de vorming van wolken is, wordt nog onderzocht.\nLuchtkwaliteit.\nVliegtuigen stoten luchtvervuilende stoffen uit zoals stikstofoxiden (NOx) en fijnstof, de belangrijkste veroorzakers van smog. Verhoogde concentraties ultrafijnstof, veroorzaakt door de luchtvaart, zijn aangetroffen op en rond luchthavens. Het in de buurt van een luchthaven wonen wordt qua blootstelling aan schadelijke stoffen dan ook wel vergeleken met het wonen aan een drukke weg in binnenstedelijk gebied. Straalmotoren produceren door de hogere verbrandingstemperaturen echter meer NOx en grotere hoeveelheden ultrafijnstof. Aangezien bij straalmotoren geen katalysatoren of roetfilters kunnen worden toegepast, zijn er behalve minder vliegen nauwelijks mogelijkheden om de uitstoot van luchtvervuilende stoffen te beperken. Hoewel nieuwere vliegtuigtypen zuiniger omgaan met brandstof, zal de luchtvervuiling door de groei van de luchtvaart toch flink stijgen.\nGeluid.\nVliegtuigen veroorzaken veel geluid. Het meeste geluid komt van de vliegtuigmotoren, maar ook windgeruis speelt een rol. Straalvliegtuigen produceren meer geluid dan propellervliegtuigen. Omwonenden van luchthavens ondervinden vooral geluidshinder onder aanvlieg- en vertrekroutes, waar vliegtuigen op lage hoogte vliegen. Ook niet-akoestische factoren spelen bij geluidshinder een rol, zoals de verstandhouding tussen de omwonenden en de luchtvaartsector. Overheden en luchthavens ondernemen initiatieven om de hinder te beperken, zoals het stimuleren van stillere vliegtuigen, het verplaatsen van startbanen of soms hele vliegvelden naar gebieden waar minder mensen wonen en het isoleren van woningen. Tegelijkertijd zorgt de groei van de wereldwijde luchtvaart voor toenemende aantallen vliegbewegingen en overlast en worden de gebieden waar geluidshinder wordt ervaren steeds groter.\nGezondheidseffecten.\nAcute gehoorschade kan optreden bij geluid van meer dan 100\u00a0dB(A), bijvoorbeeld door een zeer laag overvliegende straaljager. Langdurige blootstelling aan geluid belast behalve het gehoor ook het zenuwstelsel en het hart en vaatstelsel doordat het lichaam op hard geluid reageert met een stressreactie: de bijnieren produceren adrenaline, dit activeert het orthosympathisch zenuwstelsel met als gevolg dat de bloedvaten zich vernauwen, hartslag en bloeddruk stijgen en het lichaam in een verhoogde staat van paraatheid komt. Als het geluid weg is neemt het parasympathisch zenuwstelsel het over en komt het lichaam weer tot rust. Bij langdurige geluidsoverlast of snel na elkaar optredende geluidsprikkels heeft het lichaam niet de tijd om te herstellen en raakt het uitgeput. Een groot Duits onderzoek (2010) naar gezondheidseffecten rond de Flughafen K\u00f6ln-Bonn toonde aan dat bij een geluidsbelasting van 60\u00a0dB(A) de kans op hart- en vaatziekten bij mannen met 69% steeg en bij vrouwen met 93%. Lawaai beperkt ook het prestatieniveau. Uit onderzoek is gebleken dat kinderen in een lawaaiige omgeving meer tijd nodig hebben voor taken als rekenen en schrijven en dat er meer fouten worden gemaakt.\nLuchtvaart en belastingen.\nDe luchtvaart is grotendeels vrijgesteld van belasting. Deze vrijstellingen hebben hun oorsprong in de eerste helft van de twintigste eeuw, toen de sector nog jong en kwetsbaar was en vliegen werd gezien als een belangrijk instrument ter bevordering van handel en vrede, waar een aanmoedigingspremie tegenover mocht staan. Deze bijzondere positie zorgt voor steeds terugkerende discussies over belastingen in de luchtvaart.\nDe uitzonderingspositie van vliegen in het belastingsstelsel heeft drie aspecten. In eerste instantie is vliegen vrijgesteld van accijnzen op brandstoffen. Ten tweede wordt er geen btw geheven over de vliegtickets en tot slot zijn intercontinentale vluchten uitgezonderd van het Europese emissiehandelsysteem, waardoor luchtvaartmaatschappijen geen rechten hoeven te kopen om broeikasgassen uit te stoten. Deze drie beleidsmaatregelen zijn het gevolg van internationale afspraken. Enkele landen, Duitsland, Engeland en Frankrijk, hebben een vliegbelasting ingesteld om toch belasting te kunnen heffen. Ook Nederland heeft een jaar een vliegbelasting gekend, maar die is na hevig protest van Schiphol en reisbureaus weer opgeheven.\nDoor de belastingvrijstellingen zijn de kosten van klimaateffecten en geluidshinder tot op heden vrijwel niet bij de prijs van een ticket inbegrepen. Belastingheffing zou volgens voorstanders de milieu- en maatschappelijke kosten van het vliegen tot uitdrukking brengen in de prijs en zo bijdragen aan het doorvoeren van het principe dat de vervuiler betaalt, aan het internaliseren van negatieve externe effecten en aan een behandeling gelijk aan die van andere vormen van vervoer die w\u00e9l worden belast. Tegen het laatste argument wordt door tegenstanders van belastingen ingebracht dat de belastingvoordelen voor de luchtvaart in vergelijking met de trein niet zo groot zijn.\nVliegmachines.\nEr worden verschillende soorten vliegmachines gebruikt in de luchtvaart. Hier is een overzicht van verschillende vliegmachines:"}
{"id": "6683", "revid": "1329208", "url": "https://nl.wikipedia.org/wiki?curid=6683", "title": "Minos", "text": "In de Griekse mythologie was Minos (Oudgrieks: \u039c\u03af\u03bd\u03c9\u03c2) de koning van Kreta. De Mino\u00efsche beschaving is naar hem genoemd. Het is onbekend of deze koning echt heeft bestaan, of dat zijn verhalen zijn gebaseerd op meerdere koningen. Zo zou het ook mogelijk zijn dat het woord Minos oud-Kretensisch is voor koning.\nVolgens de mythen was Minos de zoon van Zeus en Europa. Hij zou getrouwd zijn met Pasipha\u00eb en was vader van onder anderen Ariadne, Androgeus, Deukalion, Phaedra, Glaukos en Katreus. Hij werd koning van Kreta toen koning Asterion stierf. Minos verbande zijn broers Rhadamanthys en Sarpedon, die ook aanspraak maakten op de troon. Minos woonde in het paleis van Knossos.\nHij liet een labyrint bouwen waar de Minotaurus in werd opgesloten. De Minotaurus was het resultaat van een straf van de God Poseidon. Poseidon had koning Minos een stier gestuurd die hij zou moeten offeren, maar dit deed Minos niet. Poseidons straf was dat Pasipha\u00eb, minos' vrouw, een kind baarde van de stier: de Minotaurus.\nNa zijn dood werd Minos benoemd als een van de Drie Rechters van de onderwereld bij Hades, die de binnenkomende zielen beoordeelde en ze hun juiste plek in de onderwereld wees. In deze rol treedt hij ook op in Dantes \"Goddelijke komedie\"."}
{"id": "6684", "revid": "139751", "url": "https://nl.wikipedia.org/wiki?curid=6684", "title": "Pulserende brander", "text": "Een pulserende brander (Engels: \"pulse combustor\") is een verbrandingskamer waarin de verbranding discontinu verloopt; een reactiefase wordt afgewisseld met een fase waarin de reactie even ophoudt.\nPulse is dus geen continue verbranding.\nHet woord verbranding dekt de lading niet geheel. De snelheid van de omzetting van het brandstof - luchtmengsel ligt vele malen hoger dan de maximale verbrandingssnelheid. Feitelijk bestaat pulserende verbranding uit een zeer snelle successie van elkaar opvolgende explosies. ( 0.1 tot 2000 per sec.)\nWerkingsprincipe.\nTijdens het starten, blaast een ventilator lucht (of perslucht) in de explosiekamer, tevens wordt de ontsteking in werking gesteld en brandstof toegelaten. Op het moment dat de explosielimiet bereikt wordt zal het mengsel exploderen. Als gevolg van deze explosie zal de druk oplopen en beginnen de gassen te expanderen door de inlaat- en de uitlaatpijpen. Omdat de uitlaatpijp een langere lengte heeft dan de inlaatpijp zal er, als gevolg van de massatraagheid van het uitlaatgas waardoor het zich gedraagt als een zich verplaatsende zuiger, een onderdruk in de explosiekamer gecre\u00eberd worden. Deze onderdruk zuigt nieuwe lucht en brandstof aan en zorgt er zelfs voor dat de uitlaatgassen van richting omkeren en terug naar de explosiekamer gaan stromen. In de explosiekamer zal het nieuwe mengsel botsen met deze, nog steeds hete, uitlaatgassen. Druk en temperatuur nemen toe; een nieuwe explosie zal het gevolg zijn. Dat maakt de cyclus compleet.\nVentilator en ontsteking zijn niet meer nodig voor het proces en kunnen worden uitgeschakeld. De combustor \u201cloopt\u201d zonder enige vorm van hulpenergie, meer of minder zoals een dieselmotor.\nIn het lagere vermogensspectrum, van 10 tot 100 kilowatt wordt de inlaat vaak afgesloten met door de gasstroom bewogen terugslagkleppen. Voor grotere vermogens, 100 kW tot 10 megawatt, worden meestal geen mechanische kleppen gebruikt maar zogenaamde aerodynamische kleppen. Aldus zijn er in het geheel geen bewegende delen noodzakelijk.\nVan de brander kun je ook een tweetraps-brander maken, waarbij de brandstof van de tweede trap anders kan zijn dan de eerste trap. Hierbij zijn brandstoffen denkbaar in gasvormige, vloeibare of vaste vorm. Hierbij is de capaciteit van de tweede trap tot circa 10\u00d7 groter te maken dan de eerste trap. De eerste trap is dan de zogenoemde pulse brander en de tweede de gepulste brander.\nVoorbeelden.\nEen voorbeeld van toepassing van de kleppenbrander is het Duitse V1-wapen uit de Tweede Wereldoorlog. \nIn de voormalige Sovjet-Unie werd de ongedempte pulserende brander gebruikt om de olieleidingen die door Siberi\u00eb gelegd werden voor het lassen voor te verwarmen. En in de loop der jaren zijn er meerdere bedrijven die getracht hebben om met de vele toepassingsmogelijkheden van de brander geld te verdienen. Dit is nooit echt geslaagd.\nHet meest eenvoudige voorbeeld van de kleppenloze branders is wel de Rijkebuis van Pieter Rijke, een rechte pijp met op \u00bc van de lengte een verbrandingshaard. Als deze goed genoeg brandt, gaat hij vanzelf pulseren. Een voorbeeld is de potkachel, deze begint als hij goed opgestookt is op een gegeven moment te \"brullen\". Dit is ook een pulserende verbranding.\nVoordelen van de pulserende verbranding.\nToe te passen bij:\nPulsfrequentie.\nDe frequentie is afhankelijk van de vorm van de brander en de uitvoering. Kleppenbranders hebben lagere frequenties dan kleppenloze branders: circa 50-120 Hz voor kleppenbranders tot 300 Hz of soms hoger voor de kleppenloze brander.\nDoor deze pulsaties ontstaat een ander groot voordeel voor de producten die verbrand, verhit of gedroogd moeten worden. De deeltjes worden door de gasstroom heen en weer bewogen, waardoor de grenslaag om het deeltje continu wordt \"afgebroken\". Dit heeft tot voordeel dat het deeltje sneller kan verbranden, verwarmen of drogen.\nNadeel.\nEen nadeel is het geluid dat deze branders ongedempt maken. 90-140 dB(A) (ter vergelijk: een startende straaljager maakt ook 140 dB(A)). Al is dit ook weg te dempen (denk maar aan een auto zonder knalpot).\nToepassingen.\nDe toepassingen zijn legio. Er zijn branders (in Nederland) gebouwd van 10 kW tot circa 70 MW. met verschillende toepassingen. Prototypes voor CV, kasverwarming met gebruik van de afvalgassen als CO2 bemesting, zonneboiler, drogers van rioolslib, papierslib, verbrandingsinstallaties (950 \u00b0C) van beladen water, naverbranding van gassen en rookgassen, branders voor droogprocessen, dompelbranders op 100% nat biogas voor het gasslot van een biogasreactor, thermische olieverhitters, dompelbranders op diesel om een watervoorraadtank mee te verwarmen. Belangrijke onderzoekers op dit gebied zijn ing. J.G.A.M. Postmes uit Maastricht en ing. W.P. Willems. Hiervoor hebben zij onder andere de stichting Impuls opgericht. Alle kennis is ondergebracht in de stichting."}
{"id": "6685", "revid": "75723", "url": "https://nl.wikipedia.org/wiki?curid=6685", "title": "Zeppelin (luchtschip)", "text": "Een zeppelin is een stijf, sigaarvormig luchtschip bestaande uit een lichtgewicht (aluminium) skelet met daarin zakken die zijn gevuld met een licht gas. Hij is genoemd naar de grote pionier van het luchtschip, graaf Ferdinand von Zeppelin.\nWerking.\nKenmerk van een zeppelin is dat het omhulsel stijf is. De vorm is daardoor niet afhankelijk van de gasdruk in de draagcellen. In de praktijk worden ook wel slappe luchtschepen in het algemeen zeppelins genoemd. Zelfs kleine kabelballonnen die de vorm van een luchtschip hebben, worden vaak aangeduid als zeppelin.\nDe met gas gevulde zakken, draaggascellen genoemd, werden in de meeste zeppelins gevuld met waterstofgas. Het skelet van een zeppelin is door een stoffen bekleding beschermd tegen weersinvloeden. Onder het skelet hangen een commandogondel en een aantal motoren voorzien van propellers, waardoor het luchtschip zich actief kan verplaatsen. Door deze motoren is een zeppelin veel minder afhankelijk van de wind dan een ballon, die alleen met de wind kan meedrijven. Aan de staart van de zeppelin bevinden zich de hoogte- en richtingsroeren. De eventuele passagiersverblijven bevinden zich ofwel in een aparte gondel onder het midden van de romp of zijn gecombineerd met de commandogondel. In latere zeppelins bevonden de passagiersverblijven zich in het inwendige van de romp waardoor de zeppelin een betere stroomlijn kreeg.\nGeschiedenis.\nFerdinand Graf von Zeppelin leek interesse te hebben opgevat in het ontwerp van een \"bestuurbare ballon\" na de Frans-Duitse Oorlog van 1870-71, waar hij tijdens het beleg van Parijs zag dat de Fransen met ballonnen de stad verlieten. Ook had hij militair gebruik van ballonnen gezien tijdens de Amerikaanse Burgeroorlog, waarin hij als militair waarnemer aan de kant van de Noordelijke staten deelnam.\nNa zijn vervroegde pensionering uit het leger in 1890 begon hij aan het project te werken. Op 31 augustus 1895 verkreeg hij een patent waarin de meeste van de eigenschappen van de zeppelin al opgenomen waren. Een idee uit het patent om diverse ballonnen als een trein aan elkaar te koppelen is echter nooit gerealiseerd. In het patent werd gesproken over een \"Lenkbarer Luftfahrzug\" (bestuurbare luchttrein).\nHet comit\u00e9 waaraan hij zijn plannen in 1894 voorlegde toonde weinig belangstelling, waardoor de graaf op zichzelf was aangewezen om het project te realiseren. In 1898 richtte hij het \"Gesellschaft zur F\u00f6rderung der Luftschiffahrt\" (maatschappij ter bevordering van de luchtscheepvaart) op, waarbij hij zelf meer dan de helft van het kapitaal van 800.000 mark inbracht. Hij delegeerde de technische verwezenlijking aan de ingenieurs Theodor Kober en Ludwig D\u00fcrr.\nLZ1.\nIn 1899 begon de constructie van de eerste zeppelin in een drijvende montagehal op het Bodenmeer nabij Friedrichshafen. Deze locatie was gekozen om het opstijgen te vereenvoudigen. Doordat de hal dreef, kon hij op de wind worden gedraaid.\nHet prototype LZ1 (\"Luftschiff Zeppelin\") had een lengte van 128 m, werd aangedreven door twee Daimler-motoren van 14,2\u00a0pk (10,6\u00a0kW) en werd in evenwicht gehouden door een gewicht tussen voor- en achtersteven te verplaatsen.\nDe eerste luchtreis van een zeppelin vond plaats op 2 juli 1900. De vlucht duurde slechts 18 minuten, waarna de LZ1 moest landen doordat het mechanisme waarmee het gewicht werd verplaatst, essentieel voor het verkrijgen van de juiste balans, was afgebroken. Na reparatie bewees de techniek haar mogelijkheden in diverse vluchten, waarin het snelheidsrecord van het Franse luchtschip \"La France\" van 6\u00a0m/s werd overtroffen met 3\u00a0m/s. Maar dit was niet voldoende om investeerders te overtuigen. De graaf had onvoldoende middelen om de ontwikkeling voort te zetten. Het prototype werd gesloopt en de fabriek werd gesloten.\nLZ2.\nHoofdzakelijk dankzij de steun van luchtvaart-enthousiastelingen kregen de plannen van Von Zeppelin een tweede (en derde) kans en kon een redelijk betrouwbare technologie worden ontwikkeld. Pas daarna konden luchtschepen worden ingezet voor de burgerluchtvaart en voor militair gebruik.\nDankzij giften, de opbrengst van een speciale loterij, overheidsinvesteringen en nog 100\u00a0000 mark van graaf von Zeppelin zelf kon de LZ2 gebouwd worden, die op 17 januari 1906 opsteeg voor zijn eerste en enige vaart. Nadat beide motoren uitvielen moest het luchtschip in de bergen van Allg\u00e4u landen, waar het provisorisch aangemeerde luchtschip door een storm onherstelbaar werd beschadigd.\nLZ3.\nZijn opvolger LZ3, waarin alle nog bruikbare delen van de LZ2 waren verwerkt, werd de eerste echt succesvolle zeppelin. In 1908 had hij 4398\u00a0km afgelegd tijdens 45 vaarten. De Duitse krijgsmacht toonde nu belangstelling voor deze techniek. De LZ3 werd gekocht door het leger en hernoemd naar Z\u00a0I. Tot 1913 was deze zeppelin in gebruik als opleidingsschip. Tegen deze tijd was hij technisch verouderd en werd de Z\u00a0I buiten gebruik gesteld.\nLZ4.\nHet leger wilde ook de LZ4 aanschaffen, maar eiste eerst een demonstratie om te kunnen vaststellen dat het luchtschip in staat was gedurende 24 uur in de lucht te blijven. Tijdens deze demonstratie werd een tussenlanding in Echterdingen bij Stuttgart gemaakt, waar het in de middag van 5 augustus 1908 door een storm van zijn ankers werd losgeslagen en in een boom terechtkwam. In de hieropvolgende brand verging de LZ4. Hoewel niemand ernstig gewond raakte, moesten twee technici die aan de motoren werkten, een flinke sprong maken.\nDit incident had het einde kunnen zijn van het zeppelinproject, ware het niet dat een van de toeschouwers van het ongeluk spontaan een inzameling hield die een opbrengst van 6096\u00a0555 mark opleverde. Van dit geld konden de \"Luftschiffbau Zeppelin GmbH\" en een zeppelin-stichting worden opgericht. Zo herrees het zeppelinproject niet alleen als een feniks uit zijn as, maar kreeg het ook een stevige financi\u00eble basis.\nEerste Wereldoorlog.\nTijdens de Eerste Wereldoorlog zette het Duitse leger zeppelins in om Engeland (Londen en het omliggende land) te bombarderen. Er zijn honderden missies geweest waarbij vanuit Duitse zeppelins tienduizenden kilo's bommen op Engeland en andere vijandelijke gebieden zijn afgeworpen.\nDoordat de Britse verdedigers al snel bedreven raakten in het in brand schieten van deze grote en kwetsbare luchtschepen bleken bombardementen vanuit luchtschepen niet bijzonder effectief. De LZ37 werd boven Sint-Amandsberg op 7 juni 1915 uit de lucht gehaald door Reginald Warneford. Toch bereikten de vaarten hun doel: angst zaaien onder de bevolking. Van deze angst werd weer gebruikgemaakt om vrijwilligers te rekruteren, zie de poster. Omdat de Britten speciale projectielen hadden gemaakt die het materiaal van de zeppelin deden ontbranden, werden ze uiteindelijk vervangen door bommenwerpers en gebruikte het Duitse leger de zeppelins enkel nog voor verkenning.\nDienstregeling.\nTussen 1932 en 1937 ontstond een uitgebreide dienstregeling van vaarten over de Atlantische Oceaan met de LZ-127 \"Graf Zeppelin\" en de LZ-129 \"Hindenburg\". De Duitsers wilden het brandbare waterstof liever vervangen door helium. Dat lukte echter niet doordat helium alleen door de Verenigde Staten geleverd kon worden, waar een unieke heliumbron bestond. De Amerikanen weigerden het gas te leveren. Zij waren er in het interbellum - men keek al met argusogen naar Adolf Hitler - niet van overtuigd, dat het gas alleen voor vredelievende doeleinden gebruikt zou worden. Uiteindelijk, na de ramp met de \"Hindenburg\", zou dit de doodsteek voor de zeppelins worden.\nRamp met de \"Hindenburg\".\nToen op 6 mei 1937 de met waterstof gevulde zeppelin \"Hindenburg\" (LZ-129) tijdens de landing op Lakehurst (Bij New York, Verenigde Staten) in brand vloog, waarbij 36 mensen omkwamen, onder wie de bekende zeppelinpromotor Ernst Lehmann, viel het doek voor de zeppelins. De overgebleven schepen LZ-127, LZ-130 en de onvoltooide LZ-131 werden gesloopt.\nDe indrukwekkende foto's van de ramp zijn welbekend.\nInteressant detail hierbij is dat de vlammen op de foto's gele vlammen aangeven terwijl waterstof op zichzelf kleurloos brandt. Een moderne, veel aangehangen, theorie is dat de brand ontstond in het omhulsel van de ballon, dat bestond uit katoen dat onder andere ge\u00efmpregneerd was met aluminiumpoeder. Volgens deze theorie zou een statische ontlading tussen het omhulsel en de natte ankertouwen het omhulsel in brand hebben gezet. Er zou zo een gat zijn ontstaan, waardoor de waterstof kon weglekken en de vlam kon aanwakkeren.\nHet is ook mogelijk dat een van de ankertouwen losbrak en als een zweep het omhulsel lekprikte, waarna de eerder genoemde statische ontlading het gas ontstak. Men is het erover eens dat de ramp zich met moderne materialen niet op dezelfde wijze zou herhalen.\nZeppelin NT.\nNa de successen van Amerikaanse blimps, slappe sigaarvormige luchtballonnen, zijn er al decennialang vergevorderde plannen om de luchtschepen opnieuw in gebruik te gaan nemen. Zeppelin NT (waarbij NT staat voor New Technology) is een moderne variant die zijn oorsprong heeft in de oude Zeppelin-fabrieken en waarmee sinds enige jaren commercieel rondvluchten worden gemaakt. De zeppelin NT-luchtschepen hebben een frame van met koolstofvezel versterkt plastic en aluminium binnen de eenkamerige ballon.\nOp 1 augustus 2005 vloog een 75 meter lange Zeppelin NT van Friedrichshafen naar Amsterdam en landde aldaar in de haven. Het luchtschip werd ingescheept om naar Zuid-Afrika te worden vervoerd. Daar wordt het nu ingezet bij het zoeken naar diamanten.\nModerne zeppelins.\nTegenwoordig worden kleinere zeppelins nog wel gebruikt om van daaruit filmopnamen te maken, of om reclame te maken bij grote evenementen. Sinds het ongeluk met de Hindenburg is een commercieel vliegbedrijf van enig belang met zeppelins niet meer van de grond gekomen, hoewel er sindsdien veel mensen aan hebben gewerkt en nog werken. Er bestaan in Duitsland en de Verenigde Staten nog wel enige grote en kleine firma's die aan het project werken. In Nederland was het bedrijf Aerwin enkele jaren actief in het zelf bouwen en exploiteren van draadloos bestuurde zeppelins. Zij konden worden ingezet voor reclamedoeleinden, foto- en filmwerk, detectie en surveillance. Inmiddels is Aerwin failliet."}
{"id": "6686", "revid": "10433", "url": "https://nl.wikipedia.org/wiki?curid=6686", "title": "Graf van Zeppelin", "text": ""}
{"id": "6687", "revid": "64748959", "url": "https://nl.wikipedia.org/wiki?curid=6687", "title": "Prediker (boek)", "text": "Prediker is een boek in de Hebreeuwse Bijbel. De Hebreeuwse naam luidt \u05e7\u05b9\u05d4\u05b6\u05dc\u05b6\u05ea, \"\u1e32ohelet\" (of \"Koheles\"). In de Tenach maakt Prediker onderdeel uit van de Geschriften (\"Ketoeviem\") en daarbinnen van de zogeheten feestrollen (\"Megillot\"). Prediker behoort tot de wijsheidsliteratuur.\nNaam.\nPrediker is genoemd naar het eerste vers van het boek. In het Hebreeuws wordt hier de term \"\u1e32ohelet\" gebruikt voor een persoon van wie de leer de inhoud van het boek vormt. Het woord wordt soms als een eigennaam gebruikt. Het is een ongebruikelijk vrouwelijk participium van het werkwoord \u05e7\u05d4\u05dc, \"\u1e33ahal\", \"verzamelen\" en zou kunnen worden vertaald als \"de verzamelende\". Hoewel het een vrouwelijk participium is, wordt het mannelijk verbogen. En omdat \"\u1e32ohelet\" ook de \"zoon van David\" wordt genoemd, verwijst \"\u1e32ohelet\" naar een mannelijk persoon.\nIn de Griekse Septuaginta wordt \"\u1e32ohelet\" vertaald met \u1f18\u03ba\u03ba\u03bb\u03b7\u03c3\u03b9\u03b1\u03c3\u03c4\u03ae\u03c2, \"\u00e8kklesiast\u00e9s\", \"redenaar in de volksvergadering\". Hiervan is de Latijnse titel in de Vulgaat afgeleid: \"Liber Ecclesiastes\". In rooms-katholieke Bijbeluitgaven wordt het boek daarom ook wel \"Ecclesiastes\" genoemd. Hi\u00ebronymus van Stridon stelde als vertaling \"contionator\" of \"concionator\", \"volksredenaar\" voor, omdat de spreker zich niet tot een enkele persoon richt maar tot het publiek als geheel. Maarten Luther sloot zich bij die traditie aan en vertaalde het als \"Prediger\". De meeste Nederlandse vertalingen volgen dit gebruik.\nAuteur en datering.\nTraditioneel wordt het boek aan Salomo toegeschreven, omdat de auteur zich in het eerste vers \"zoon van David\" noemt en in 1:12 \"koning van Isra\u00ebl in Jeruzalem\". In dat geval zou het boek zijn geschreven in de periode waarin hij volgens de Bijbelse chronologie zou hebben geregeerd (\u00b1970-931 v.Chr.).\nDe wetenschappelijke consensus is dat het boek vrijwel zeker uit de periode na de Babylonische ballingschap stamt. Taalkundige kenmerken als Aramese invloeden en Perzische leenwoorden maken een datering voor de 5e eeuw v.Chr. uiterst onwaarschijnlijk. Het boek is geschreven in een jongere vorm van het Hebreeuws dan de boeken Ezra en Nehemia, wat erop kan duiden dat het in of na de 4e eeuw v.Chr. is geschreven. Het boek kan niet geschreven zijn na 170 v.Chr., want de auteur van Wijsheid van Jezus Sirach maakt er gebruik van en dat werk kan met vrij grote zekerheid worden gedateerd ergens tussen 190 en 170 v.Chr. Een datering rond de 3e of 4e eeuw v.Chr. is daarom gebruikelijk. Van die periode is bekend dat er wijsheidsleraren rondtrokken die leerlingen rond zich verzamelden. Mogelijk gaat het boek Prediker op een dergelijke wijsheidsleraar of verzameling van dergelijke geschriften terug.\nInhoud, thema, boodschap.\nEen sleutelwoord in Prediker is het Hebreeuwse \u05d4\u05b6\u05d1\u05b6\u05dc \"hevel\", 'lucht en leegte' (Prediker 1:2; 12:8), min of meer hetzelfde als wat wordt aangeduid met het Latijnse \"vanitas\". Oudere vertalingen, zoals de Statenvertaling en de NBG 1951 gaven 'ijdelheid der ijdelheden'; ijdel betekent hier dus 'ijl' en niet 'verwaand'. In de Hebreeuwse Bijbel wordt het woord regelmatig gebruikt als het gaat om de vergankelijkheid van het menselijk leven. Vermeend waardevolle dingen, zoals rijkdom of militaire kracht, kunnen \"hevel\" blijken te zijn. Andere godheden en hun cultusbeelden worden polemisch beschreven als machteloze nietsnutten. Prediker neemt dit gebruik over, maar geeft het woord ook een eigen betekenis. De wijsheid slaagt er niet in om de wereld inzichtelijk te maken: hoe meer inzicht een mens nastreeft, hoe meer hij ervan overtuigd raakt dat de wereld absurd is. Toch zijn er bepaalde ervaringen die wel zinvol kunnen zijn. In liefde, werk en intellect kan de mens voldoening vinden, zodat zijn bestaan niet volledig zinloos is (Prediker 9:7-10), maar ook deze zaken brengen geen waar geluk.\nPrediker vraagt wat het Hebreeuwse \u05d8\u05c2\u05d5\u05d1, \"\u1e6dov\", \"goede\" in het leven is. De Duitse theoloog Ludger Schwienhorst-Sch\u00f6nberger vat dit op als menselijk geluk. Het materialiseert zich als een ervaring van geluk, niet als het bezit van materi\u00eble en sociale goederen. K\u00f6hlmoos geeft de voorkeur aan de term levensvreugde. In elk geval wordt het 'goede' door Prediker opgevat als een geschenk van God dat niet beschikbaar en vluchtig is (\"carpe diem\"-motief).\nHet boek eindigt met een epiloog waarin wordt aanbevolen om God te vrezen en zijn geboden te onderhouden. Deze zijn de maatstaf waarmee God de handelingen van de mens zal beoordelen, de goede, de slechte en zelfs de verborgene.\nInvloed.\nUitdrukkingen in Prediker zoals 'alles is ijdelheid' en 'er is niets nieuws onder de zon' worden in brede kring gebezigd. Ook via de seculiere literatuur vonden de teksten uit Prediker een breder publiek:"}
{"id": "6688", "revid": "7583", "url": "https://nl.wikipedia.org/wiki?curid=6688", "title": "Hooglied", "text": "Het Hooglied is een boek in de Hebreeuwse Bijbel. In de Tenach maakt het Hooglied deel uit van de Geschriften en daarbinnen is het een van de vijf rollen (\"Megillot\").\nNaam.\nDe Hebreeuwse naam \u05e9\u05b4\u05c1\u05d9\u05e8 \u05d4\u05b7\u05e9\u05b4\u05bc\u05c1\u05d9\u05e8\u05b4\u05d9\u05dd, \"Sjir ha-Sjirim\" betekent letterlijk \"lied der liederen\". De uitdrukking is een voorbeeld van een Hebreeuwse genitief, waarmee een overtreffende trap aangeduid wordt: 'het mooiste van alle liederen'. Deze betekenis zette zich voort in de Griekse Septuaginta \u1f0c\u03c3\u03bc\u03b1 \u1f08\u03c3\u03bc\u03ac\u03c4\u03c9\u03bd, \"\u00e1sma asm\u00e1t\u014dn\" en in de Latijnse Vulgaat \"Canticum canticorum\", wat beide ook \"lied der liederen\" betekent.\nMaarten Luther vertaalde de titel als \"Hohes Lied\" en daaruit ontstond de gebruikelijke Nederlandse naam \"Hooglied\".\nAuteurschap en datering.\nDe tekst zelf geeft geen enkele aanwijzing wie de auteur was of waar en wanneer deze is ontstaan. Het Hooglied is volgens de ondertitel in 1:1 \"van Salomo\". Hoewel dit niet kan worden gelezen als een aanduiding voor auteurschap, werd door dit onderschrift traditioneel Salomo al vroeg als auteur beschouwd. Orthodoxe theologen dateren Hooglied daarom meestal op de periode waarin Salomo volgens de Bijbelse chronologie zou hebben geleefd (10e eeuw v.Chr.) of vlak daarna.\nTaalkundige eigenschappen van de tekst wijzen op een veel latere datering. Zo bevat de tekst Aramese uitdrukkingen, de taal die het Hebreeuws geleidelijk verdrong in de periode tegen het einde van de Babylonische ballingschap. De tekst bevat ook een Perzisch leenwoord (\"pardes\", \"park\" in 4:13) en er worden verschillende aanduidingen voor exotische kruiden en geurstoffen gebruikt, die erop duiden dat Hooglied zijn definitieve vorm op zijn vroegst rond 500 v.Chr. kreeg. Parallellen met Griekse po\u00ebzie en diverse Griekse gebruiken (zoals de luxueuze draagstoel en de bruidegomskroon in 3:9-11) zijn een aanwijzing voor een datering in de hellenistische periode (3e eeuw v.Chr. of later).\nTekstvarianten in de Dode Zee-rollen tonen aan dat de tekst nog niet vaststond in de 2e eeuw v.Chr.\nCanoniciteit.\nHet Hooglied werd in de 2e eeuw door de hillel toegelaten tot de joodse canon, na een periode van controverse in de 1e eeuw, toen de sjammai tegenstanders waren van toelating. Toelating vond plaats op basis van de aanname dat Salomo de auteur was en het werk allegorisch gelezen moest worden, waarbij het onderwerp niet seksueel verlangen was maar Gods liefde voor Isra\u00ebl. Rabbi Akiva pleitte voor acceptatie in de canon, maar verbood het gebruik van het Hooglied bij gewone festiviteiten (zoals bruiloften).\nVorm en inhoud.\nHet Hooglied is uniek in de Hebreeuwse Bijbel: het boek heeft geen plot, toont geen interesse in de Wet van Mozes of een verbondsleer en God wordt niet genoemd. Er staan geen doctrines in, noch is het een verzameling wijsheden zoals Spreuken of Prediker.\nHet Hooglied is grotendeels vormgegeven als een tweespraak in dichtvorm tussen twee geliefden, waarvan de vrouw een herderin uit Sulem is. Man en vrouw zingen om de beurt hun liefde voor elkaar, hun verlangen naar elkaar en prijzen de schoonheid van de geliefde. Ze doen meeslepende uitspraken over menselijke liefde en erotiek. Er is vrijwel geen actie waarneembaar, het gaat eerder om het veranderende samenspel van verlangen en vervulling, van scheiding en vereniging.\nHet gedicht lijkt te zijn geworteld in feestelijk gebruik. Een verwantschap met het 'geheime huwelijk' tussen Ishtar en Tammuz wordt wel eens gesuggereerd. Er zijn ook parallellen met Mesopotamische en Egyptische liefdesgedichten uit de eerste helft van het 1e millennium v.Chr. en met pastorale idylles van Theocritus, een Griekse dichter uit de 3e eeuw v.Chr.\nThema en interpretatie.\nHet thema van het boek Hooglied lijkt te zijn: de liefde tussen een bruidegom en zijn bruid.\nJodendom.\nIn het jodendom was al vroeg de allegorische interpretatie dominant. Hierin wordt het gehele boek Hooglied opgevat als een doorlopende beeldspraak. De liefde tussen bruid en bruidegom is dan een allegorie over de liefde tussen God en Isra\u00ebl (vergelijk Psalm 45; Jesaja 54:4-6; 62:4,5; Jeremia 2:2; 3:1,20; Ezechi\u00ebl 16; Hosea 2:16,19,20).\nChristendom.\nDe allegorische interpretatie werd ook dominant binnen het christendom, waarbij het Hooglied vaak wordt ge\u00efnterpreteerd als een allegorie over de liefde tussen Jezus Christus en de Kerk (de geloofsgemeenschap van hen die in Jezus Christus geloven - vergelijk Matte\u00fcs 9:15; Johannes 3:29; Efezi\u00ebrs 5:23,27,29; Openbaring 19:7-9; 21:2,9; 22:17). De eerste die deze interpretatie suggereerde was Hippolytus van Rome (\u00b1170 - \u00b1235). Origenes (ca. 185 - 253/254) zag de bruid als beeld voor de individuele gelovige. Ambrosius van Milaan (339 - 397) zag in de bruid de maagd Maria. Door de eeuwen heen verschoof het accent van de interpretatie. Er werden soms interpretaties toegevoegd, bijvoorbeeld een morele betekenis. Omdat eerdere elementen niet werden vervangen maar aangevuld, werden de interpretaties steeds complexer. \nOok in de middeleeuwen werd de bruid vaak ge\u00efnterpreteerd als de maagd Maria. Het Hooglied was daarom belangrijk bij de Mariaverering door christelijke mystici. De \"hortus conclusus\", \"gesloten tuin\" uit 4:12 werd daarom een belangrijk motief in de beeldende kunst en geldt als symbool voor Maria. In Hooglied 4:7 staat: \"Vriendin, aan jou is alles mooi, niets ontsiert je schoonheid\". Dit werd beschouwd als bevestiging van het dogma van de Onbevlekte Ontvangenis van Maria, de leer dat zij bij haar geboorte niet 'bevlekt' (bezoedeld) was met de erfzonde.\nHet Hooglied wordt soms ook gezien als wijsheidsliteratuur, waarbij de liefdewoorden zowel bruikbaar zijn in de omgang met de geliefde als in de omgang met God. Dit blijkt bijvoorbeeld uit enkele hedendaagse hertalingen.\nDe letterlijke interpretatie ziet het boek Hooglied puur als een beschrijving van de liefde tussen bruidegom en bruid. Een liefdeslied dus, Bijbelse po\u00ebzie, een beschrijving van de schoonheid van de liefde. De letterlijke uitleg stamt voornamelijk uit de 19e en 20e eeuw en gaat vaak vergezeld met speculaties over de personen die genoemd worden.\nOverig.\nDelen van het boek zijn tot in de 20e eeuw in Syri\u00eb als bruidsliederen gebruikt."}
{"id": "6689", "revid": "120470", "url": "https://nl.wikipedia.org/wiki?curid=6689", "title": "Gebroeders Wright", "text": "Wilbur Wright (Millville, 16 april 1867 \u2013 Dayton, 30 mei 1912) en Orville Wright (Dayton, 19 augustus 1871 \u2013 Dayton, 30 januari 1948) zijn twee pioniers in de geschiedenis van de luchtvaart.\nFamilie.\nDe twee hadden nog twee oudere broers, Reuchlin en Lorin, en een jongere zus Katharine. Hun vader was Milton Wright, hij was een bisschop bij een protestants kerkgenootschap, en moeder Susan Koerner Wright. Zij overleed op 4 juli 1889 op 58-jarige leeftijd. Milton Wright stierf op 3 april 1917 in Ohio , hij was toen 88 jaar.\nVoorgeschiedenis.\nNa zijn schoolopleiding begint Orville in 1889 een drukkerij in Dayton in de staat Ohio. Hij geeft ook een krant uit, \"West Side News\" en broer Wilbur komt als redacteur bij de krant. In het voorjaar van 1893 beginnen de twee een fietsenzaak, de \"Wright Cycle Exchange\". In 1895 ontwerpen ze een eigen fiets, \"Van Cleve\", die ze ook zelf in de zaak maken. In de zomer van 1896 wordt Orville langdurig ziek, in bed leest hij over de vliegexperimenten van Otto Lilienthal. De twee broers praten lang over het onderwerp en op 30 mei 1899 schrijft Wilbur een brief aan het Smithsonian Institution om meer informatie over de problematiek van het vliegen te krijgen. Op basis van deze informatie gaan de twee in de zomer aan de slag en bouwen een zweefvliegtuig in een kamer boven de fietsenzaak. \nKitty Hawk.\nEen jaar later waren de twee zo ver gevorderd dat ze op zoek gaan naar een geschikte locatie om het zweefvliegtuig te testen. Ze zochten een plek met veel wind, weinig bomen, een zachte ondergrond en weinig pottenkijkers. Zij kwamen uit op Kitty Hawk, een kustplaats op de Outer Banks in North Carolina. In september 1900 kwamen beide broers hier aan een proto-zweeftoestel met een spanwijdte van 5,1 meter. In oktober werden de eerste vluchten gemaakt, Wilbur was de enige die vloog en hij maakte vluchten tot 150 meter aan toe. Met de opgedane kennis gingen de twee terug naar Dayton. \nDe volgende zomer keerden de broers terug naar Kitty Hawk met een nieuw en aangepast zweefvliegtuig. De eerste vluchten waren geen succes door problemen met de welving van de vleugels in de lengterichting. Ze pasten deze aan en de vluchten gingen beter maar nog steeds niet goed. Op de terugreis naar Dayton waren de broers niet optimistisch. In 1901-1902 ontwierpen ze een eerste windtunnel, om hun nieuwe modellen van zweeftoestellen te testen, en bouwden een grote theoretische kennis op. In het voorjaar van 1902 was een nieuw ontwerp klaar. In september 1902 keerden ze terug naar de kust. Naar aanleiding van de eerste vluchten besloten ze het roer van vaste verticale vinnen te vervangen door een enkel en beweegbaar roer. Ze maakten bijna 1000 vluchten waaronder een vlucht van bijna 200 meter. \nVoor hun te ontwerpen vliegtuig moesten zij een motor hebben. Ze schreven diverse fabrikanten aan, maar geen kon een motor leveren die aan de wensen voldeed. Charles Taylor, een werknemer in de fietsenzaak en vriend, maakte in zes weken een eigen motor. Taylor maakte een viercilindermotor met een aluminium motorblok, die voldoende vermogen had en met 69 kilogram minder woog dan vereist. Verder moesten de broers en Taylor oplossingen vinden voor de propellers, de overbrenging van de motorkracht en de besturing.\nAangezien Samuel Langley in 1903 aankondigde een vlucht te wagen, kwamen de gebroeders onder druk te staan en trokken met hun experimentele en nog niet helemaal afgewerkte toestel weer naar de duinen bij Kitty Hawk. Ze bouwden een nieuwe en grotere schuur, van 5\u00d713 meter, om het vliegtuig te assembleren. Op 14 december werd een eerste poging ondernomen, doch deze mislukte. Op 17 december 1903 vond een vlucht plaats met de \"Flyer\", later \"Flyer 1\" genoemd, met Orville als piloot. Toevallige waarnemers waren personeelsleden van een nabijgelegen weerstation. Later op de dag werden nog meerdere pogingen ondernomen, en de eerste vlucht van 12 seconden over een afstand van 37 meter werd meteen verbeterd door een beter resultaat die dag van 59 seconden over 260 meter. Pech achtervolgde de broers, want een windvlaag nam het vliegtuig mee en het raakte zeer zwaar beschadigd. Verder vliegen was geen optie meer, ze namen het vliegtuig in kratten mee terug naar Dayton.\nHuffman Prairie.\nKitty Hawk lag ver weg en de broers gingen op zoek naar een geschikte locatie in de buurt. Zij vonden een groot weiland op zo\u2019n 15 kilometer ten noordoosten van het gehucht Huffman Prairie. De reistijd met de bus was zo\u2019n 40 minuten. In mei 1904 werden de eerste vluchten gemaakt met de \"Flyer 2\". Het duurde tot augustus voordat het record van Kitty Hawk werd gebroken met een vlucht van meer dan 300 meter. Om de start te bespoedigen bouwden ze een lanceerinrichting. Een lang touw werd aan het vliegtuig verbonden en in het veld stond een stellage met een zwaar blok. Bij een start viel het blok waarmee het vliegtuig als een katapult werd weggeschoten. Het opstijgen ging veel beter en op 25 september werd een vlucht gemaakt van meer dan 1 kilometer en werd een bocht van 180 graden gemaakt. \nOp 18 januari 1905 stuurden de broers een brief naar het Amerikaanse Ministerie van Oorlog met William Howard Taft als minister. Ze schreven over hun prestaties en poogden het leger te interesseren. Al op 26 januari ontvingen ze een standaardafwijzingsbrief van het ministerie. Pas in 1908 kon er een contract getekend worden. De tegenwaarde was $ 25.000 voor de levering van \u00e9\u00e9n vliegtuig. In 1905 werkten ze verder aan de \"Flyer 3\", een degelijker toestel dan de twee voorgangers, uitgerust met een zwaardere motor van 25 pk. Op 5 oktober vloog de \"Flyer 3\" een record van 38 minuten en legde een afstand af van 38 kilometer. De \"Flyer 3\" had zich bewezen en de broers gingen op zoek naar kopers voor hun vliegtuig.\nFranse en Amerikaanse contracten.\nIn Frankrijk bestond grote belangstelling voor de vliegprestaties. In maart 1906 kwam Arnold Fordyce namens een groep rijke Fransen en het Franse leger naar Dayton om een overeenkomst te sluiten. De broers stemden in en kregen een voorschot van 5000 dollar. Op 22 mei 1906 werd het patent voor de Wright Flying Machine toegekend, de aanvraag hiervoor was in 1903 ingediend.\nWilbur vertrok per boot naar Frankrijk om de onderhandelingen af te ronden. Orville kwam eind juli ook in Frankrijk aan, met de \"Flyer 3\" verpakt in kratten. Rondreizen in Europa, met ontmoetingen met onder meer Louis Bl\u00e9riot, leverden meer publiciteit op, maar ook groot respect omwille van hun uitgebreide kennis. De onderhandelingen sleepten voort en het vliegtuig bleef in een douanedepot. In het najaar gingen de broers terug naar huis. Op 8 februari 1908 tekende het Amerikaanse ministerie van Oorlog een contract ter waarde van 25.000 dollar voor een \"Flyer\" en op 3 maart volgde een overeenkomst met het Franse \"La Compagnie G\u00e9n\u00e9rale de Navigation A\u00e9rienne\". In beide contracten waren demonstratievluchten opgenomen om de prestaties van het vliegtuig te bewijzen.\nIn het najaar van 1905 hadden de broers voor het laatst gevlogen. Ze gingen terug naar Kitty Hawk en oefenden een week lang. Wilbur maakte een stuurfout en stortte neer. Hij had lichte verwondingen, maar het toestel was verwoest en verdere testvluchten waren niet meer mogelijk. Wilbur vertrok naar Frankrijk voor de demonstraties en Orville naar Washington D.C.. In Frankrijk trokken de succesvolle demonstraties in Le Mans en Pau zeer veel belangstelling. In Washington vloog Orville met een uur en 10 minuten een nieuwe record. Op 17 september 1908 vloog hij met luitenant Thomas Selfridge als passagier. Een deel van de propeller brak af en het vliegtuig stortte neer. Selfridge kwam hierbij om het leven en Orville raakte zwaar gewond. Hij lag vijf weken in het ziekenhuis alvorens hij naar huis kon. Wilbur bleef vliegen in Europa en op 31 december 1908 won hij de Michelin Cup. De Franse bandenfabrikant had een prijs uitgeloofd van 4000 dollar voor de langste vlucht, met 124 kilometer en een vliegtijd van 2 uur en 20 minuten won Wilbur overtuigend. In mei 1909 gingen de broers terug naar huis, de activiteiten in Europa hadden de twee zo'n 200.000 dollar opgeleverd en veel publiciteit. Soci\u00e9t\u00e9 Astra was de vertegenwoordiger van de broers in Frankrijk geworden en heeft hun toestellen in licentie gebouwd.\nTerug in Amerika.\nBij thuiskomst werden ze warm onthaald, zowel in New York als Dayton. In juni kregen ze van president Taft een gouden medaille voor hun prestaties. Enige stunts, zoals een vlucht rond het Vrijheidsbeeld en over de RMS \"Lusitania\" in de haven van New York, zorgden voor nog meer publieke bekendheid en erkenning.\nIn Dayton werd de Wright Company opgericht voor de productie van vliegtuigen en er werden in Duitsland ook fabrieken opgericht. Wilbur heeft na mei 1910 nauwelijks meer gevlogen, de tijd ging naar het leiden van het bedrijf en vele rechtszaken tegen inbreuken op de octrooien. Orville bleef tot 1918 doorvliegen.\nOp 30 mei 1912 overleed Wilbur aan tyfus, hij was 45 jaar oud. Orville overleed op 30 januari 1948, op 77-jarige leeftijd in Dayton aan de gevolgen van een hartaanval. \nTrivia.\nIn 1914 verklaarde het Smithsonian Institute dat Langley de eerste vlucht met een vliegtuig had ondernomen. Het instituut kwam pas op zijn woorden terug in 1942, na excuses aan Orville. Het historische vliegtuig kwam pas daarna in het Smithsonian terecht, na omzwervingen in het buitenland."}
{"id": "6691", "revid": "63434", "url": "https://nl.wikipedia.org/wiki?curid=6691", "title": "Slag bij Z\u00e1blati", "text": "De Slag bij Z\u00e1blati, ook wel de Slag bij Sablat genoemd, was een veldslag van de Boheemse Opstand, de eerste fase van de Dertigjarige Oorlog. Het keizerlijke leger onder leiding van de graaf van Busquoy dwong op 10 juni 1619 een leger van de Boheemse opstandelingen onder leiding van graaf Ernst van Mansfeld tot een veldslag in het Boheemse dorp Z\u00e1blat\u00ed. De slag eindigde in een keizerlijke overwinning, waarbij het Boheemse leger werd gedecimeerd.\nToen Mansfeld onderweg was om generaal Hohenlohe te versterken, die de stad Budweis belegerde, onderschepte generaal Buquoy hem bij de kleine stad Z\u00e1blati en dwong hem op 10 juni 1619 slag te leveren.\nMansfeld werd verslagen, en verloor 1500 man en zijn voorraden.\nAls gevolg hiervan moesten de protestanten het beleg van Budweis afbreken en moest Heinrich Matthias von Thurn de belegering van Wenen stoppen om Bohemen te verdedigen. \nDe veldslag was het eerste succes van de nieuwe gekozen keizer Ferdinand II tegen de protestantse opstandelingen. "}
{"id": "6692", "revid": "970889", "url": "https://nl.wikipedia.org/wiki?curid=6692", "title": "Wright Flyer", "text": "De Wright Flyer was het eerste gemotoriseerde vliegtuig dat echt van de grond kwam. Op 17 december 1903 maakten de gebroeders Wright bij het dorp Kitty Hawk, in North Carolina er hun eerste geslaagde vlucht mee. Het vliegtuig was voornamelijk gemaakt van hout, spandraden en doekbespanning. De motor, een viercilinder van 12\u00a0pk, werd ontworpen en gemaakt door Charles Taylor.\nHet toestel bleef de eerste keer 12 seconden in de lucht en legde een afstand van 120 voet (36,6 meter) af. Later op de dag kwam het vliegtuigje tot 852 voet (260 meter) in 59 seconden. Die 260 meter werden met een gemiddelde snelheid van bijna 16\u00a0km/u afgelegd.\nOntwikkeling en historie.\nNa tussen 1900 en 1903 eerst proeven te hebben gedaan met zweefvliegtuigen, maakten de gebroeders Wright in 1903 hun beroemde eerste gemotoriseerde vlucht. De twee luchtvaartpioniers gingen systematisch te werk door steeds weer een klein gedeelte te verbeteren aan hun ontwerp. Voordat een nieuw ontwerp in de praktijk werd getest deden ze bovendien eerst experimenten in een windtunnel.\nHet ontwerp van de \"Wright Flyer\" was van het canardtype, dus met het stabilo v\u00f3\u00f3r de dubbele hoofdvleugel. Moderne canardvliegtuigen vliegen uitstekend, maar in 1903 stond de kennis over dit vliegtuigtype nog in de kinderschoenen. De keuze voor een canard maakte de \"Wright Flyer\" lastig te besturen om de dwarsas. De besturing om de lengte-as gebeurde door torderen van de vleugels, hoewel het principe van rolroeren al bekend was: in 1900 was het de Fransman Henri Farman die deze voor het eerst toepaste. Om een geco\u00f6rdineerde bocht te kunnen maken was er een dubbel richtingroer achter de vleugels. De Flyer werd voortgedreven door een speciaal ontwikkelde 12\u00a0pk viercilinder watergekoelde lijnmotor, die via kettingen twee contraroterende duwpropellers aandreef. Zowel de plaats van de piloot als de motor waren uit het midden (naast elkaar) om het zwaartepunt op de juiste plaats te houden.\nHet ontwerp van de Flyer heeft grote invloed gehad op andere luchtvaartpioniers zoals Gabriel Voisin, Henri Farman en Glenn Curtiss, van wie hun eerste toestellen sterk leken op de Flyer. De gebroeders Wright hadden een aantal Amerikaanse patenten op het gebied van aerodynamische besturing op hun naam staan. Dit gegeven zorgde ervoor dat de Amerikaanse vliegtuigindustrie in de beginfase sterk werd geremd, vergeleken met de opkomst van vliegtuigfabrikanten in Europa die minder geraakt werden door juridische procedures. Bij hun entree op het strijdtoneel van de Eerste Wereldoorlog in 1917 waren de Amerikanen dan ook aangewezen op de levering van Franse en Britse oorlogsvliegtuigen.\nVan de \"Wright Flyer\" bestaan veel replica's die staan tentoongesteld in luchtvaartmusea overal ter wereld. Het originele vliegtuig uit 1903 is onderdeel van de expositie \"The Wright Brothers &amp; The Invention of the Aerial Age\" in het National Air and Space Museum in Washington, DC."}
{"id": "6693", "revid": "37284", "url": "https://nl.wikipedia.org/wiki?curid=6693", "title": "Ferdinand von Zeppelin", "text": "Ferdinand Adolf Heinrich August Graf von Zeppelin (Konstanz, 8 juli 1838 - Berlijn, 8 maart 1917) was een Duits uitvinder en luchtvaartpionier.\nHij was de zoon van hofmaarschalk Friedrich von Zeppelin en Am\u00e9lie Macaire d'Hogguer.\nIn 1853 ving hij zijn polytechnische studies aan, en twee jaar later begon hij met zijn militaire carri\u00e8re, die hij als generaal zou afsluiten. Tijdens de Frans-Duitse Oorlog zag hij hoe de Fransen luchtballonnen gebruikten voor waarnemingen en communicatie. Vanaf 1891 werkte Zeppelin aan de bouw van een luchtschip. Hij patenteerde in 1895 de naar hem genoemde Zeppelin, een sigaarvormig \"lichter-dan-lucht\" vliegend tuig, gevuld met waterstof en bedoeld om als eerste bestuurbare luchtballon voor massatransport van commerci\u00eble lasten en personen te worden ingezet. De zeppelin was v\u00f3\u00f3r de Eerste Wereldoorlog ondanks vele tegenslagen bijzonder populair, en niet alleen in Duitsland. Het \"zwaarder-dan-lucht\" vliegtuig stond nog in zijn kinderschoenen.\nTussen 1900 en 1908 deed Zeppelin verschillende pogingen om vluchten te maken, maar dat ging telkens gepaard met ongelukken en rampen tot in 1908 de militaire overheden zijn project goedkeurden. Zeppelin stichtte zijn eigen firma 'Luftschiffbau Zeppelin GmbH'. Tijdens de Eerste Wereldoorlog bleken de zeppelins niet de verhoopte effectiviteit te hebben: ze waren te gemakkelijke doelwitten voor de veel mobielere vliegtuigen. Een aanvankelijk vreedzame uitvinding dus - tot de Duitse krijgsmacht de zeppelin voor eigen doeleinden 'kaapte'. De bombardementen van Luik, Antwerpen en Londen vanaf 1914-1915 zijn daar het gevolg van. \nIn 1908 werd Ferdinand von Zeppelin opgenomen in de exclusieve Orde \"Pour le M\u00e9rite\"."}
{"id": "6695", "revid": "68165675", "url": "https://nl.wikipedia.org/wiki?curid=6695", "title": "Kaneel", "text": "Kaneel is een specerij bestaande uit de binnenbast van de scheuten van de kaneelboom. Er bestaan vele varianten, maar de belangrijkste zijn de ceylonkaneel of echte kaneel, gewonnen van \"Cinnamomum verum\" (synoniem: \"Cinnamomum zeylanicum\") en de cassia of kassie, gewonnen van \"Cinnamomum cassia\" (synoniem: \"Cinnamomum aromaticum\"). Cassia is wat branderiger en bitterder dan ceylonkaneel. Kaneel wordt als stukjes gedroogde, opgerolde schors of \"stokjes\" verkocht. \nToepassing.\nKaneel wordt in de westerse keuken meestal gebruikt als smaakmaker in zoete gerechten, zoals appelmoes of stoofperen, en in vele soorten gebak. Warme rijst met boter, suiker en kaneel wordt gebruikt als dessert. Traditioneel op de kermis wordt kaneel ook in snoep gebruikt, bijvoorbeeld in kaneelstokken. Kaneel wordt sinds het eind van de twintigste eeuw ook gebruikt als smaakmaker in thee of koffie.\nIn India wordt kaneel (eigenlijk alleen de cassia) in allerhande vlees- en groentegerechten gebruikt. Kaneel is dan een onderdeel van het kerriemengsel.\nVerder wordt kaneel toegepast in likeur, bijvoorbeeld b\u00e9n\u00e9dictine en kruidenbitters als schelvispekel. Kaneelolie, een etherische olie uit de bast en het blad van de kaneelboom, wordt wel gebruikt in parfums. Ook wordt het gebruikt als decoratiemiddel.\nKaneel bevat de stoffen cumarine en safrol, die bij dierproeven en ander onderzoek mutageen blijken te zijn en daarmee mogelijk kankerverwekkend. Het is echter nog niet gebleken of kaneel kankerverwekkend is voor mensen. Het is vooral de cassia die veel cumarine bevat (2g/kg). Ceylonkaneel bevat van deze stof 0,02g/kg.\nEchte kaneel (\"Cinnamomum verum\") wordt ingezet bij dyspeptische klachten zoals darmkrampen, een opgeblazen gevoel, eetlustverlies en diarree. Consumptie van kaneel kan de glucoserespons na de maaltijd vertragen. Met betrekking tot het effect van kaneel (beide soorten) op totaalcholesterol en triglyceriden worden in wetenschappelijk onderzoek tegenstrijdige resultaten gevonden, zodat nog onduidelijk is of kaneel eventueel een effect daarop heeft. De etherische olie van kaneel heeft brede antimicrobi\u00eble en antifungale eigenschappen.\nProductie.\nEr zijn verschillende soorten kaneel, maar alle worden gecultiveerd in tropische landen zoals het zuiden van India, Sri Lanka (vroeger Ceylon), Indonesi\u00eb, Vietnam en China. In Myanmar en het zuidwesten van India komt de kaneelboom nog in het wild voor.\nDe kaneelboom groeit dan ook alleen in een tropisch klimaat, en dan het liefst aan de kust. De struik wordt twee- tot driemaal per jaar gesnoeid, en daarbij laag gehouden. Van de 2 meter lange scheuten van ongeveer anderhalf jaar oud wordt de bast geoogst. Daarna wordt de schors en de middenbast verwijderd. De dunne binnenste bast blijft over. Die rolt zich vanzelf op. Daarna worden de rolletjes gedroogd. Bij het drogen verkleuren de stengels naar de typische geel-bruine kleur.\nDe totale kaneelproductie bedroeg in 2011 ongeveer 197.000 ton. De belangrijkste producenten van kaneel zijn: Indonesi\u00eb, China, Vietnam en Sri Lanka. Deze landen produceren gezamenlijk meer dan 99% van al het kaneel. Andere producenten met een productie van 100 ton of meer zijn: Madagaskar, Oost-Timor en Grenada.\nGeschiedenis.\nDe naam kaneel is afkomstig uit het Latijn, \"canella\", \"stokje\".\nRond 2800 voor Christus wordt kaneel al genoemd in het kruidboek van de Chinese Keizer Shennung. Ook in het oude Egypte was kaneel bekend. Het werd gebruikt in parfum.\nOok in de Bijbel was kaneel bekend. Het werd zo hoog gewaardeerd, dat kaneel zelfs een waardig geschenk kon zijn voor koningen en andere hoogheden. Kaneel wordt genoemd in Exodus 30:23-25. Mozes wordt opgedragen om zowel zoete kaneel als cassia te gebruiken voor de zalfolie van het tabernakel: \nVanaf 1580 hadden de Portugezen de heerschappij over Ceylon (het latere Sri Lanka) en daarmee het monopolie op de kaneelhandel. Zij legden het eiland een schatting op van 125 ton kaneel per jaar. De koning van Kandy riep vervolgens de hulp in van de Hollanders. Hiermee ging het kaneelmonopolie over in Hollandse handen. In 1765 begon men op Ceylon voor het eerst kaneel te verbouwen op plantages. In 1796 veroverden de Engelsen het eiland. Het monopolie op de kaneelhandel kwam vanaf dat moment in Engelse handen, totdat de Nederlanders er in Indonesi\u00eb in slaagden om ook daar kaneelplantages aan te leggen. Sindsdien exporteert Indonesi\u00eb ongeveer 8000 ton kaneel per jaar.\nReeds lang voordat de Europeanen zelf kaneel haalden uit het Verre Oosten waren zij bekend met deze specerij en ook met kruidnagelen en nootmuskaat. Kaneel werd via het Midden Oosten en via de Hanzekooplieden aangevoerd. De bekendheid met deze specerijen in droge vorm blijkt uit het getijdenboek van Filips van Kleef uit ca. 1480."}
{"id": "6696", "revid": "340304", "url": "https://nl.wikipedia.org/wiki?curid=6696", "title": "Tonica (muziek)", "text": "In de muziek is de tonica de melodische functie van een melodie, de finalis of tonica (grondtoon) van een toonaard. De tonica kan ook de harmonische functie zijn van het akkoord op de grondtoon van een toonladder, toonaard.\nIn tonale muziek is qua harmonie de tonica meestal het eerste en het laatste akkoord van een compositie (zie cadens). \nVaak is de tonica een beginnoot, maar nauwkeuriger om te zeggen is dat het de belangrijkste (gewichtigste) toon is in een stuk, het hoeft niet de beginnoot te zijn. De eerste toon van een toonladder heet wel altijd de tonica.\n\"Tonica\" is ook een benaming voor een akkoord dat \"rust\" uitstraalt (zie ook subdominant en dominant; deze akkoorden bevatten respectievelijk een beetje en veel spanning). Het tonica-akkoord heeft een tonicafunctie, maar ook de derde trap (III) heeft deze, wanneer een ander akkoord met tonica-functie deze derde trap voorafgaat. Het derde grondakkoord met tonicafunctie is de zesde trap (VI). Het is een uitbreiding van de eerste trap, maar het wordt ook vaak zelfstandig gebruikt, of als einde van de bedrieglijke cadens.\nDe term \"tonica\" is ontleend aan het Griekse \"tonik\u00f3s\", wat betekent 'met betrekking tot de spanning, de toon'."}
{"id": "6697", "revid": "62037", "url": "https://nl.wikipedia.org/wiki?curid=6697", "title": "Notenbalk", "text": "Een notenbalk is een basiselement in standaard muzieknotatie.\nDe notenbalk bestaat meestal uit een aantal evenwijdige horizontale lijnen op gelijke afstand. Op de lijnen en tussen de lijnen worden noten genoteerd op diatonische afstand.\nHet notenschrift \u2013 en daarmee de notenbalk \u2013 is oorspronkelijk bedoeld voor notatie van zangpartijen.\nDe notenbalk is ontstaan tegen het jaar 1000. Er werd namelijk steeds meer in kerken gezongen en men zocht een eenduidige muzieknotatie. De vinding wordt toegeschreven aan Guido van Arezzo.\nDe lijnen van de notenbalk worden van onder naar boven geteld. Links staat een sleutel waarmee wordt aangegeven welke toonhoogte met de lijnen correspondeert. Hoe hoger de plaats op de balk hoe hoger de toon. Blijkt uit de sleutel dat een noot op de eerste, onderste lijn een \"do\" of \"ut\" is, dan is een noot tussen de eerste en tweede lijn een \"re\", een noot op de tweede lijn een \"mi\", en zo vervolgens.\nTegenwoordig bestaat een notenbalk eigenlijk altijd uit vijf lijnen. Uitbreiding van de vijf lijnen is mogelijk door toevoeging een of meer extra hulplijntjes. Er zijn nog wel veel verschillende sleutels mogelijk. Bovendien kan de hoogte van een enkele noot veranderd worden door voortekens te gebruiken die de toonhoogte van bepaalde lijnen verhogen (kruisteken \u266f ) of verlagen (molteken \u266d).\nBij veel instrumenten, zoals de piano, wordt van twee notenbalken tegelijk gespeeld. De onderste balk heeft meestal een bassleutel en de bovenste balk een vioolsleutel. Men kan deze dubbele vijflijnige notenbalk zien als een groter geheel, namelijk de elflijnige notenbalk, waarbij de middelste lijn, de centrale \"c\" is weggelaten. Tussen de twee balken is echter meer ruimte dan nodig is voor die ene lijn.\nDe notenbalk is ontstaan door toevoeging van eerst een, later drie en vier en uiteindelijk vijf lijnen aan het neumenschrift, dat oorspronkelijk geen exacte aanduiding van intervallen of toonhoogte kende.\nAlternatieve manieren om muziek te noteren zijn tabulatuur en de klavarskribomethode."}
{"id": "6698", "revid": "529", "url": "https://nl.wikipedia.org/wiki?curid=6698", "title": "Muziekversiering", "text": ""}
{"id": "6699", "revid": "45556", "url": "https://nl.wikipedia.org/wiki?curid=6699", "title": "Stemmen (muziek)", "text": "Stemmen is het op de gewenste toonhoogte brengen van de door een muziekinstrument voort te brengen tonen.\nInformeel kun je van een muziekinstrument zeggen dat het is gestemd als de te stemmen tonen onderling niet meer wringen, dissoneren, of vals klinken, en dus goed bij elkaar passen. Twee muziekinstrumenten zijn geschikt om samen te spelen, wanneer de instrumenten op dezelfde toonhoogte gestemd worden. Als verschillende muziekinstrumenten samen spelen terwijl ze niet dezelfde stemming hebben kan dit vals klinken. Daarom stemt men ze, zodat de noten gelijk klinken.\nHet stemmen van een instrument kan op het gehoor gebeuren of met behulp van een stemapparaat. Stemt men op het gehoor dan wordt meestal \u00e9\u00e9n toon betrokken van een stemvork of een stemfluitje, van een reeds gestemd instrument of van een stemapparaat, waarna de overige tonen in overeenstemming met deze toon gestemd worden. Stemt men geheel met het stemapparaat dan worden alle te stemmen tonen betrokken van dat apparaat.\nStemapparaten.\nEen piano wordt met een stemvork gestemd, maar een gitaar kun je met een stemfluitje of een stemapparaat stemmen. \nEen andere manier is stemmen door middel van een ander instrument dat wel juist gestemd is.\nErvaren gitaristen stemmen hun gitaar ook vaak op gehoor, hierbij moet \u00e9\u00e9n snaar goed gestemd zijn \n(meestal de hoge E-snaar of de G-snaar op een basgitaar), waarna de andere snaren met flageoletten worden gestemd.\nDrie niveaus.\nDe stemming geschiedt op drie verschillende niveaus.\nHet instrument als geheel moet op de juiste toonhoogte gestemd zijn. Volgens de norm betekent dat dat een A4 of eengestreepte a een frequentie heeft van 440\u00a0Hz. Deze stemming is van minder belang als er solo wordt gespeeld.\nUitwendig: De verschillende tonen van een instrument moeten met elkaar overeenkomen. Voor een viool betekent dit dat elke snaar een kwint hoger is dan de voorgaande snaar. Dit is de \"uitwendige\" stemming.\nInwendig: Ten slotte moeten de boventonen van iedere noot in de juiste verhouding staan tot de grondtoon. Bij veel instrumenten, zoals fluit en viool, is dit vanzelf goed. Bij versleten of roestige snaren zullen de boventonen overigens niet meer (rein) gestemd zijn en dan moeten de snaren vervangen worden. Bij andere instrumenten, zoals torenklokken en sommige elektronische orgels, moet iedere boventoon apart gestemd worden. Dit is de \"inwendige\" stemming.\nStemtoon.\nBij juiste stemming van de a klinkt deze als de stemtoon (tegenwoordig 440 hertz of in het geval van bijvoorbeeld de moderne xylofoon en marimba 442 hertz). Deze toon wordt (buiten een orkestsituatie) meestal van een stemvork betrokken. In een orkest wordt de stemtoon doorgaans geleverd door de hobo. Hierop stemt iedereen zijn/haar instrument af. De klank van de hobo is zo doordringend dat iedereen hem in het stemrumoer goed kan horen.\nTransponerend.\nAfhankelijk van het instrument wordt een andere toon gebruikt om op te stemmen. Het gaat er dan om of het betreffende instrument een transponerend instrument is of niet. Bij een transponerend instrument zoals een bes-trompet is de grondtoon een bes. Die grondtoon wordt genoteerd als een c. Een als c genoteerde noot klinkt dus als de toon bes, en bij het stemmen moet daar uiteraard rekening mee worden gehouden.\nVoorbeelden:\nOm zowel transponerende en niet transponerende instrumenten goed te laten samenklinken, gebruiken transponerende en niet-transponerende instrumenten andere stemtonen. Alle tezamen klinken de instrumenten dan gelijk.\nHulpmiddelen.\nBehalve dat een instrument op het gehoor gestemd kan worden, bestaan er elektronische stemapparaten die het geluid opnemen en met een wijzertje of leds aangeven hoeveel cent te hoog of te laag het instrument nog gestemd staat. Bij elektrisch versterkte instrumenten is het soms mogelijk het stemapparaat op een daarvoor voorziene ingang op het instrument aan te sluiten.\nMoeilijk stembaar.\nSommige instrumenten kunnen niet of nauwelijks door de bespeler zelf gestemd worden:\nMembranofonen.\nMembranofonen, dus slagwerk met een slagvel, zoals pauken, worden ook gestemd. Daarbij wordt zo gestemd dat de juiste toon wordt ervaren als het vel op ongeveer een derde van de afstand tussen rand en middelpunt wordt bespeeld (vanaf de rand gemeten). De daarbij geproduceerde boventonen hebben heel andere verhoudingen tot de grondtoon dan in de diatoniek. Bovendien veranderen de geproduceerde tonen als het vel anders bespeeld wordt.\nOm rekening mee te houden.\nVellen zijn kwetsbaar en er komt veel spanning op te staan. Het is daarom van belang om een membranofoon met beleid en de juiste techniek te bespannen en te stemmen. Als de spanbouten van membranofonen kruislings worden aangedraaid, en nooit meer dan 45 graden per keer, dan wordt het beste resultaat bereikt. Hoe strakker het vel wordt bespannen, hoe hoger de ruisklank wordt."}
{"id": "6700", "revid": "750347", "url": "https://nl.wikipedia.org/wiki?curid=6700", "title": "Filmmuziek", "text": "Filmmuziek is een vorm van achtergrondmuziek die tijdens films gespeeld wordt om de sfeer van de film en de emoties van de acteurs te benadrukken. De film kan zo gezien worden als een moderne vorm van melodrama. Veel films zouden zonder filmmuziek minder spanning hebben gehad.\nVaak is de muziek bij een film ook nog te koop als aparte cd. Zo'n cd wordt ook wel een soundtrack genoemd. Filmmuziek is een industrie op zichzelf, niet alleen in Hollywood, maar ook in bijvoorbeeld haar Indiase tegenhanger Bollywood.\nGeschiedenis.\n\"Ein Sommernachtstraum\" van Felix Mendelssohn is een vorm van filmmuziek avant la lettre. Films bestonden nog niet, hij schreef de muziek in 1842 om uit te voeren bij een toneelopvoering van Shakespeares romantische komedie \"A Midsummer Night's Dream\" uit 1600. Er staan twee liederen in die op het toneel gezongen worden, en waarvan Shakespeare alleen de tekst gaf.\nStomme film.\nDe geschiedenis van de filmmuziek begint bij de stomme film. Tot ongeveer 1930 was het gebruikelijk dat een explicateur commentaar gaf, terwijl een pianist of een klein ensemble voor de muziek zorgde. Grotere bioscopen hadden een orgel, voorzien van middelen voor speciale effecten. Dit gebruik is recent op kleine schaal nieuw leven ingeblazen, omdat diverse eigentijdse componisten opdrachten ontvingen tot het schrijven van nieuwe muziek voor live-uitvoering bij deze oude stomme films.\nAudiospoor.\nDe techniek van het optische audiospoor uit de jaren 20 maakte het mogelijk om vooraf opgenomen muziek gesynchroniseerd bij de film te laten klinken. Steeds grotere orkesten werden gebruikt, de films werden vaak zelfs symfonisch van opzet, inclusief een ouverture (zoals \"The Ten Commandments\", \"Ben-Hur\" en \"Gone With the Wind\" laten zien). Tijdens de ouverture luisterde het publiek puur naar de muziek, en werd de tekst \"ouverture\" groot geprojecteerd. Pas daarna begon de film. Dit is vergelijkbaar met een opera die ook vaak met een ouverture begint. De eerste film die een eigen soundtrack kreeg, was \"King Kong\" met de muziek van Max Steiner.\nLive gespeelde filmmuziek.\nHet komt ook wel eens voor dat een film in een concertzaal wordt vertoond, waarbij de filmmuziek live wordt gespeeld door een orkest dat voor het filmscherm zit. Dit wordt vaak een filmconcert genoemd.\nDoel filmmuziek.\nDe muziek in een film is in het algemeen ondergeschikt aan het beeld. Aanvankelijk benadrukte de muziek de emoties van de acteurs, door deze niet alleen zichtbaar te maken, maar tevens via de vaak expressievolle muziek aan het publiek te laten horen. De muziek mag daarbij niet te veel afleiden van de film. \nMuziek kan worden gebruikt om een bepaalde sfeer op te roepen, bijvoorbeeld als er iets spannends gebeurt of op het punt staat te gaan gebeuren. Er klinkt dan vaak spannende muziek om dit te benadrukken.\nIn de meer experimentele films uit de jaren zestig en zeventig werden de rollen ook weleens omgekeerd, of gelijkwaardiger gesteld (bijvoorbeeld in de films van Andrej Tarkowsky).\nTijdelijke soundtrack.\nTijdens de montagefase van een film wordt ook van een tijdelijke soundtrack (\"temp track\") gebruikgemaakt in afwachting van de uiteindelijke soundtrack. In enkele gevallen beviel die tijdelijke soundtrack zo goed, dat het ook de uiteindelijke werd. Een voorbeeld is de film \"\" van Stanley Kubrick waarbij de openingssc\u00e8ne voorzien is van \"Also Sprach Zarathustra\" (Richard Strauss) en een ruimteschipkoppeling met \"An der sch\u00f6nen blauen Donau\" (Johann Strauss jr.).\nSoorten muziek.\nPopmuziek.\nNa aanvankelijk een symfonische ontwikkeling te hebben doorlopen, werden vanaf de jaren zestig, onder andere naar aanleiding van de films van The Beatles, in toenemende mate ook popmusici als componist gevraagd.\nKunstmuziek.\nDe filmmuziek van Ennio Morricone wordt door de meeste eigentijdse componisten als volwaardige kunstmuziek aangezien. Zijn muziek is onder andere te beluisteren bij \"Once Upon A Time In The West\" en \"The Mission\".\nMock-ups.\nBij moderne filmmuziek wordt er vaak gebruikgemaakt van mock-ups gemaakt met samples. Hierdoor kan er met MIDI gewerkt worden, wat filmmuziekcompositie voor veel meer muzikanten mogelijk maakt. Ook kan er in veel gevallen door het gebruik van samples veel geld bespaard worden als film-projecten orkestrale muziek willen gebruiken. Dit is niet de enige reden voor componisten om samples te gebruiken. Componisten als Hans Zimmer componeren voor grote films, maar gebruiken toch samples om orkestrale muziek neer te zetten omdat, in combinatie met midi en moderne digitale audiomontagesystemen (DAW), samples een hogere mate van controle toestaan wat voor een hoop componisten wenselijk is. Ook hoeft de componist in principe geen verstand te hebben van traditionele muzieknotatie om met MIDI te kunnen componeren. Het ontbreken van akoestische elementen en dynamische muzikaliteit in gesamplede orkesten zorgt ervoor dat het echte orkest bij symfonische filmmuziek toch vaak boven de samples verkozen wordt.\nWeergave in de film.\nMeestal is muziek in een bepaalde sc\u00e8ne alleen aanwezig voor de kijker. De personages in het verhaal horen de muziek niet. Er zijn echter uitzonderingen waarin de filmmuziek bijvoorbeeld gespeeld wordt door een band of een radio in de ruimte waar de personages zich bevinden, waardoor de muziek niet alleen als ondersteunend element aanwezig is maar echt deel uitmaakt van het verhaal en dus ook door de filmpersonages gehoord wordt. \nEen voorbeeld hiervan is te zien in de film \"\". Hierin belanden de turtles terwijl ze in gevecht zijn met hun tegenstanders in een nachtclub waar Vanilla Ice een optreden aan het geven is. Deze improviseert ter plekke het lied \"Go Ninja, Go Ninja, Go!\", wat als ondersteuning dient voor de vechtsc\u00e8ne die volgt.\nEen ander voorbeeld is de film \"Hukkle\" van Gy\u00f6rgy P\u00e1lfi waar, om de sfeer van de film te versterken, in het grootste deel van de film de afwezigheid van muziek (en van dialoog) een belangrijke rol speelt. Alleen tegen het einde van de film is er muziek bij een bruiloft in de sleutelsc\u00e8nes. Hier wordt een aanduiding gegeven van de plot van de film.\nKomische films maken hier soms gebruik van door het te laten lijken alsof de muziek die men hoort inderdaad puur ter ondersteuning is en voor de personages onhoorbaar, waarna een personage opeens opmerkt of het wat stiller mag zijn waaruit blijkt dat ze de muziek wel degelijk kunnen horen. Dit gebeurt bijvoorbeeld in \"Shrek the Third\"."}
{"id": "6701", "revid": "1377517", "url": "https://nl.wikipedia.org/wiki?curid=6701", "title": "Dirigent", "text": "Een dirigent of dirigente (afgeleid van het Latijnse \"dirigere\" = 'afbakenen, rechtmaken, leiden, regelen, inrichten') is de leider van een orkest, koor of ander muziekgezelschap. Het leiden van het orkest zelf wordt directie of dirigeren genoemd, waarbij het woord 'dirigeren' vooral verwijst naar de aanwijzingen die de dirigent geeft tijdens het musiceren zelf. Ook de opleiding van muziekstudenten tot dirigent aan conservatoria heet 'directie'.\nEen dirigent leidt de repetities en de uitvoeringen voor publiek of opname en beslist hoe een compositie gespeeld en/of gezongen wordt, de zogenaamde interpretatie. De opvallendste activiteit van een dirigent is het aangeven van de maat en maatdelen (\"de maat slaan\"), maar de werkelijke kunst van het dirigeren bestaat uit het overbrengen van emoties, musici overtuigen van de gewenste interpretatie, en hen motiveren. Tot de vereisten voor een goede dirigent behoren een gedegen muzikaal inzicht, overredingskracht, verbeelding, en, naast een goede dirigeerslag, een uitstekende lichamelijke conditie.\nDe dirigent maakt veelal gebruik van een partituur, een muziekboek waarin de partijen van alle instrumenten en stemmen staan met hun muzieknotatie. Veel dirigenten spelen ook zelf een instrument en zo kan het gebeuren dat vele musici later dirigent worden. Ook componisten hebben vaak het dirigeerstokje gehanteerd.\nGeschiedenis.\nOudheid en middeleeuwen.\nBij zowel de Grieken, Romeinen, Byzantijnen en Romaanse volkeren bestond het dirigeren van muziek al. In de antieke tijd berustte het dirigeren meer op een beweging van de vingers dan van de hand of arm. De schrijver Martianus Capella (ca. 400 na Christus) zegt over de wijsvinger, dat deze \"de vinger is die de dirigent bij verschillende gezanghen beweegt\".\nIn het tijdvak van het gregoriaans is er sprake van een beweging van de hele hand. Als bron hiervoor wordt doorgaans verwezen naar een bericht over de ontvangst van Keizer Koenraad II in Ingelheim in 1030 en een beschrijving in een handschrift uit Monte Cassino, rond 1100. Beide geschriften handelen over dirigenten die de toonhoogte met handgebaren uittekenden. Ook in handschriften uit de 9e en 10e eeuw kan men lezen over de gestiek die dirigenten maakten. Ze worden neuma genoemd, een woord afgeleid van het Griekse \"\u03bd\u03b5\u03cd\u03bc\u03b1\" (='teken'). Het is echter onzeker of er direct verband bestond, en zo ja welk, tussen de muzieknotatie van die tijd (het neumenschrift) en deze 'neuma' der dirigenten, die de melodie als het ware 'uittekenden' met de rechterhand. Het is verklaarbaar dat de directie in eerste instantie gericht was op het aangeven van toonhoogten en niet op het ritme, wanneer men bedenkt dat er voor 1000 geen exacte melodienotatie bekend was, zodat de melodie niet kon worden afgelezen op de manier zoals wij die tegenwoordig kennen. De directie was een geheugensteuntje om de melodie gemakkelijker te kunnen onthouden, en om instudering te bespoedigen. Ook moderne muziekmethodieken bedienen zich soms van handgebaren voor het uitbeelden van de toonhoogten (\"cheironomie\").\nMet de komst en verbreiding van een duidelijker afleesbaar muziekschrift (ca. 1100) trad deze eerste behoefte aan een geheugenhulp (en dus het uitschilderen van de melodielijn naar toonhoogte) minder op de voorgrond. De teksten spreken ook over het stuwen van de beweging, zij het in algemene bewoordingen, en niet over het aangeven van ritme. Er zijn verder geen middeleeuwse teksten bekend die ons exacte kennis geven over de cheironomie die gebezigd werd.\nIntussen werd het dirigentschap in kloosters en kerken meer en meer een hoge functie. Niet alleen intoneert de dirigent of wijst hij de zanger, die intoneren, zal aan, en leidt hij de zang van het koor, maar hij wordt een 'officialis' in de gemeenschap van clerici en kloosterlingen, die de te zingen melodie\u00ebn bepaalt, ze instudeert en als teken van zijn waardigheid tijdens de liturgische diensten de dalmatiek of koorkap draagt en de cantorstaf in de linkerhand houdt. In de loop der eeuwen wordt dit cantorschap meer en meer een erefunctie en wordt de praktische leiding overgedragen aan een Magister of Succentor. Deze praktijk is waarneembaar tot aan de Franse Revolutie.\nRenaissance en barok.\nMet de structurele wijziging van het ritme bij de opkomst van de meerstemmige muziek met afgemeten toonlengtes, wijzigt ook de directiemethode. Er ontstonden modelgroeperingen in driedeligheid (\"Tempus perfectum\") en tweedeligheid (\"Tempus imperfectum\"). Het aanvangsmoment van deze telbare 'maateenheden' (niet te verwarren met ons maatbegrip als periodieke terugkeer van zware en lichte maatdelen) werd op verschillende manieren aangegeven: hoorbaar, zichtbaar, of beide tegelijk. Elke eenheid had een neer- en een opslag, die de snelheid had van een 'gaande', andante beweging. Het heeft eeuwen geduurd voordat men in de drie- of vierdelige maat de slag opzij uitvond en men vluggere of langzamere beweging binnen het verloop van een maat door een opschrift aangaf. Tot omstreeks 1600 moest men voor een vluggere beweging zich behelpen met het schrijven van veel noten binnen de eenheid van de aan het begin van het stuk geschreven 'tempus', voor een langzamere bewegingsindruk door weinig noten te noteren of door dezelfde noten, over verschillende maateenheden verdeeld te schrijven.\nNa 1600 begint het tijdperk van de instrumentale muziek te bloeien. Vanaf dan begint ook de rechtstreekse ontwikkeling naar de wijze van dirigeren die wij tegenwoordig kennen. Dirigent en componist waren vaak nog, net zoals in voorafgaande eeuwen van vocale meerstemmigheid, een en dezelfde persoon. Zijn aanwijzingen tijdens de uitvoeringen behoefden niet meer te zijn dan herinneringen aan wat reeds bij het repeteren was besproken en geoefend. In de instrumentale muziek was aanvankelijk de beweging die de dirigent maakte eenvoudig: veel muziek was gebaseerd op dansmuziek, en het volstond om het periodiek terugkerende zware maatdeel aan te geven, en wellicht een lichte vertraging bij het slot van een stuk. In de instrumentale muziek volstond het dan ook vaak wanneer de dirigent vanachter zijn klavecimbel met enkele gebaren zijn bedoelingen duidelijk maakte.\nMet de opkomst van de \"stile concertato\" (de concerterende stijl) en de \"stile rappresentativo\" (de operastijl) werden de gezelschappen groter, de muziek gecompliceerder, en het samenspel lastiger en veelzijdiger. Er ontstaat een grotere rol voor de dirigent.\nClassicisme.\nTegen het eind van de 18e eeuw werden orkesten op verschillende manieren geleid. Bij orkesten aan een vorstelijk hof kon er een kapelmeester zijn die behalve voor de kerkmuziek ook bij andere gelegenheden musici leidde. Soms stond de leider staande te spelen en werd \"Stehgeiger\" (staande violist) genoemd, soms werd de maat geslagen met behulp van een manshoge zware dirigeerstaf. De dirigeerstaf was in de zeventiende eeuw ingeburgerd. De staf werd tot ver in de negentiende eeuw gebruikt.\n19e eeuw.\nIn het begin van de negentiende eeuw gebruikte componist en dirigent Louis Spohr een klein stokje om de maat aan te geven en halverwege deze eeuw was het dirigeerstokje ingeburgerd. Het was tevens een gewoonte dat componisten als Joseph Haydn en Ludwig van Beethoven hun eigen stukken dirigeerden. Haydn deed dat vaak vanachter het klavecimbel, Beethoven stond voor het orkest. Andere componisten, onder wie Louis Spohr, Weber, Franz Liszt, Berlioz en Mendelssohn dirigeerden ook werken van anderen.\nIn 1835 gebruikte Mendelssohn de dirigeerstok bij het dirigeren van het Gewandhausorchester, waarvan hij directeur was. Hij bereikte daarmee een precisie in de uitvoering die voor die tijd ongehoord was. Vanaf 1840 werd de dirigent niet enkel gezien als maatslaander, maar als musicus en interpreet. Dirigent werd vanaf dan een beroep. Een grote dirigent die geen componist was, was Hans von B\u00fclow. Andere grote dirigenten waren Gustav Mahler, Arthur Nikisch, Luigi Mancinelli, Arturo Toscanini en Felix Weingartner. Tegen het eind van de 19e eeuw was het vak van dirigent uitgegroeid tot artistiek leider van orkesten.\nModerne tijd.\nIn de twintigste eeuw werd het vak verder ontwikkeld door grote dirigenten als Willem Mengelberg, V\u00e1clav Talich, Bruno Walter, Wilhelm Furtw\u00e4ngler, Otto Klemperer, Sir Thomas Beecham, Jevgeni Mravinski, Herbert von Karajan, Leonard Bernstein en Bernard Haitink. Daarnaast waren er zeer eigenzinnige en individualistische dirigenten als Sergiu Celibidache en Carlos Kleiber wier optredens een cultstatus kregen. In Wenen leidde Hans Swarowsky een generatie lang dirigenten als Claudio Abbado, Mariss Jansons, Lorin Maazel en Zubin Mehta op. Ook Franco Ferrara, Jorma Panula en Ilja Moesin stonden bekend als uitstekende docenten orkestdirectie bij wie velen het vak leerden. Het \"Lehrbuch des Dirigierens\" van Hermann Scherchen is een zeer leerzame klassieker, tot in onze dagen. Tijdens het jaarlijkse zomerfestival van het Boston Symphony Orchestra te Tanglewood krijgen ook jonge dirigenten veel ruimte. Leonard Bernstein begeleidde er velen van hen, bijvoorbeeld Marin Alsop die tot de relatief kleine groep vrouwelijke dirigenten behoort. Orkestdirectie is nog steeds grotendeels een mannenbolwerk.\nIn Nederland kunnen jonge dirigenten deelnemen aan het Kirill Kondrasjin-concours om ervaring op te doen. Een assistentschap bij een dirigent of orkest van wereldfaam heeft vele jonge dirigenten in hun carri\u00e8re aanzienlijk geholpen.\nIn de 21e eeuw is de gewoonte waarbij een vaste dirigent heel lang aan \u00e9\u00e9n orkest verbonden bleef, verleden tijd geworden. Mengelberg en Haitink stonden 50 resp. 27 jaar voor het Concertgebouworkest. Andere voorbeelden van zeer lange dienstverbanden zijn Sir John Barbirolli bij het Hall\u00e9 Orchestra (27 jaar), George Szell bij het Cleveland Orchestra (24 jaar), Eugene Ormandy bij het Philadelphia Orchestra (43 jaar) en Jevgeni Mravinski bij het Sint-Petersburgs Philharmonisch Orkest (50 jaar). Weliswaar combineerden zij dit in bepaalde perioden met vaste verbintenissen elders, maar zij golden toch als \u00e9\u00e9n met hun \"eigen\" ensemble, dat zij in langjarige samenwerking naar hun inzichten konden kneden. Zulke lange contracten zijn nu ondenkbaar. Tegenwoordig werkt een chef-dirigent vaak maar enkele weken per seizoen met een orkest en heeft hij soortgelijke contracten en vele gastdirecties elders in de wereld. Mariss Jansons besteedde evenveel tijd aan het Symphonieorchester des Bayerischen Rundfunks als aan het Koninklijk Concertgebouworkest. Van beide was hij chef-dirigent. Jaap van Zweden vervult die functie bij orkesten in drie verschillende werelddelen. Volgens sommige critici gaat door deze ontwikkeling het specifieke karakter van een orkest verloren en is de klank \"globaler\" geworden.\nEen andere ontwikkeling die in de tweede helft van de 20e eeuw opkwam, is de specialisatie in repertoire. Dirigenten als Nikolaus Harnoncourt en Roger Norrington waren exponenten van een richting die de muziek van barok en classicisme ging spelen volgens de eisen van de authentieke uitvoeringspraktijk met \"tijdeigen\" instrumentarium in kleine bezetting. Naar hun mening moest deze muziek ontdaan worden van interpretatieve misverstanden die zich in de loop der eeuwen hadden ontwikkeld. Het kwam zover dat sommige \"traditionele\" dirigenten en orkesten nauwelijks meer muziek van voor 1800 op de lessenaars zetten en dat vooral specialisten zich ontfermden over Bach en Mozart. In de 21e eeuw zijn deze richtingen naar elkaar toegegroeid en heeft een soort synthese van opvattingen plaatsgevonden. Dirigenten van grote symfonieorkesten houden bij hun interpretatie van oudere muziek rekening met de inzichten van de authentieke uitvoeringspraktijk, terwijl omgekeerd Harnoncourt, Norrington, John Eliot Gardiner en Philippe Herreweghe hun opvatting ook kenbaar maken bij muziek van de romantiek en daarna.\nTechnieken.\nIn de hedendaagse dirigeertechniek bestaat een aantal basisuitgangspunten:\nHet slaan van de maat houdt in, dat de musici kunnen zien waar de diverse teleenheden van de maat zijn. Doorgaans geeft de rechterhand het verloop aan waarbij de opmaat immer een beweging omhoog is, en de eerste tel wordt aangegeven door een beweging naar beneden. De tel voor de opmaat is meestal een zijdelingse beweging buitenwaarts.\nDe expressie zit niet louter in de linkerhand. Zo kan de dirigent door rechts hoekiger te slaan meer 'pit' geven aan de interpretatie van de puls, of rondere bewegingen maken om aan te geven dat er meer legato en meer 'vloeiend' moet worden gespeeld.\nDe linkerhand kan diverse zaken aangeven:\nDe grootte, aard en bewegingsrichting van de gebaren die een dirigent maakt, kunnen een indicatie zijn van diens intenties. Een dirigent zal doorgaans zijn bewegingen zodanig kiezen, dat de musici zijn gebaren herkennen en kunnen interpreteren. Wel zit er tussen diverse dirigenten veel verschil. Uiteraard zal een dirigent gedurende de repetities duidelijk maken wat hij bedoelt, indien bepaalde gestes niet begrepen worden.\nBij het gebruik van een dirigeerstok ('baton') is het basisuitgangspunt, dat de bedoelingen van de dirigent duidelijker zichtbaar zijn, omdat de stok als het ware de arm en hand verlengt. De musici kunnen dan ook van grotere afstand het puntje van de stok volgen. De dirigeerstok wordt doorgaans vooral rechts gehanteerd.\nOm een dirigent meer zichtbaar te laten optreden staat deze vaak op een verhoging ('pult' of podium).\nEr bestaan dirigenten die het prefereren om zonder partituur te dirigeren. Zij kunnen zich daardoor beter richten op het orkest en ook de gelaatsuitdrukkingen en lichaamstaal zijn dan beter zichtbaar. Uiteraard is dan wel de voorwaarde dat de dirigent de partituur door en door uit zijn hoofd kent."}
{"id": "6702", "revid": "1116097", "url": "https://nl.wikipedia.org/wiki?curid=6702", "title": "Grammatica", "text": "De spraakkunst, spraakleer of grammatica is binnen de theoretische taalkunde de benaming voor de studie, beschrijving en verklaring voor alles dat met de systematiek van een natuurlijke taal of kunsttaal te maken heeft. \nAlgemeen.\nDe structuur van de woorden en van de zinnen van een taal wordt gedefinieerd aan de hand van grammaticale regels. Er wordt daarbij onderscheid gemaakt tussen de descriptieve grammatica, de prescriptieve grammatica en de schoolgrammatica. Die laatste wordt gebruikt om mensen de taal als tweede taal aan te leren.\nDaarnaast is een grammatica een beschrijving van de systematiek van een specifieke taal. Dit kan een volledig formeel-wiskundige beschrijving zijn, een in de taal zelf of andere taal opgeschreven beschrijving, of een combinatie hiervan. Ook een (studie)werk waarin de grammatica van een taal wordt beschreven wordt zelf een grammatica genoemd.\nDe spraakkunst van natuurlijke talen.\nGrammatica omvat een aantal deelgebieden.\nGrammaticale ontleding.\nGrammaticale ontleding of analyse is de taalkundige discipline die de woorden en zinsdelen binnen een zin onderscheidt (redekundige ontleding) en deze benoemt op woordniveau (taalkundige benoeming).\nSoorten zinnen.\nNiet alleen woorden, maar ook deelzinnen kunnen een functie binnen de (complete) zin vervullen (hoofd- en bijzinnen).\nMetatalen.\nBehalve bij de studie van \"gewone\" talen worden de begrippen spraakkunst, syntaxis en semantiek ook gebruikt voor formele en computertalen. Om de spraakkunst van een taal (zowel natuurlijke als computertalen) formeel te beschrijven zijn metatalen ontwikkeld. Een voorbeeld hiervan is de \"Backus-Naur form\" (BNF). In de taalkunde is ook hier het werk van Chomsky baanbrekend geweest."}
{"id": "6703", "revid": "97", "url": "https://nl.wikipedia.org/wiki?curid=6703", "title": "Casinospel", "text": ""}
{"id": "6704", "revid": "123296", "url": "https://nl.wikipedia.org/wiki?curid=6704", "title": "Specerij", "text": "Een specerij is een natuurlijke aromatische plantaardige stof die smaak aan eten geeft. Het kan aan voedsel worden toegevoegd als smaakmaker en geurmiddel.\nVerschil met kruiden.\nSpecerijen en kruiden zijn beide plantaardig. Het verschil tussen de twee is niet vastomlijnd. Met kruid wordt meestal verwezen naar een smaakmaker afkomstig van een kleine groene plant. Zulke planten groeien vaker in gematigde klimaten en voornamelijk het bladgroen en stengels worden gebruikt als smaakmaker. Met specerij wordt meestal verwezen naar een smaakmaker uit andere, voornamelijk tropische klimaten. Van deze planten worden ook de bloemknoppen, meeldraden, zaadjes, vruchten, bast, en wortelstok gebruikt.\nVoorbeelden van specerijen zijn:\nSpecerijenhandel.\nIn de oudheid en middeleeuwen vormden de oosterse specerijen een belangrijk handelsartikel. De specerijen waren destijds in de keuken zeer gewild als smaakstoffen en conserveringsmiddelen. Ook schreef men er geneeskrachtige werkingen aan toe. Door hun schaarste waren specerijen ultieme luxe producten voor de elite van de westerse rijken. Met de opkomst van de zeevaart ontdekten de West-Europese zeevaarders de aromatische plantdelen uit andere werelddelen met veelal een warmer klimaat die via de specerijenhandel de al bekende kruiden aanvulden. Een netwerk van handelsroutes verbond ver van elkaar gelegen gebieden in Europa en Azi\u00eb met elkaar waarlangs ook kennis en idee\u00ebn werden uitgewisseld."}
{"id": "6706", "revid": "207191", "url": "https://nl.wikipedia.org/wiki?curid=6706", "title": "Insekt", "text": ""}
{"id": "6707", "revid": "107", "url": "https://nl.wikipedia.org/wiki?curid=6707", "title": "Wright-Flyer", "text": ""}
{"id": "6709", "revid": "1125181", "url": "https://nl.wikipedia.org/wiki?curid=6709", "title": "Telefonie", "text": "Telefonie of telefoon (Grieks: \u03c4\u03ae\u03bb\u03b5 (t\u00e8le), \"ver\", en \u03c6\u03c9\u03bd\u03ae (ph\u00f3n\u00e8), \"geluid\") is een telecommunicatiesysteem voor gesprekken tussen personen die zich buiten gehoorbereik van elkaar bevinden. Hiervoor hebben alle gesprekspartners een telefoontoestel nodig en moet tussen die toestellen een verbinding zijn. Die verbinding kan een directe draadverbinding zijn, bijvoorbeeld voor een eenvoudige huistelefoon, maar inmiddels zijn de meeste telefoontoestellen aangesloten op het wereldwijde netwerk van telefooncentrales en zijn veel verbindingen draadloos.\nAlgemene werking van de telefoon.\nIn het telefoontoestel wordt het geluid (luchttrillingen) door middel van een microfoon omgezet in een elektrische stroom (elektrisch signaal). Het signaal wordt door kabels of een radioverbinding naar een telefooncentrale overgebracht. Van daaruit wordt een verbinding gemaakt met het toestel van de gebelde persoon, of met een volgende telefooncentrale als het een interlokaal gesprek betreft. De telefoon van de ontvanger geeft een signaal, en als de ontvanger de oproep beantwoordt, wordt in de centrale een verbinding gelegd waardoor beide partijen met elkaar kunnen spreken. Bij het overgrote deel van de vaste telefoontoestellen in de westerse wereld wordt deze verbinding verbroken als men op een van beide telefoons de hoorn op de haak legt, of (als de telefoon geen haak heeft) op de afsluittoets drukt. Elke aansluiting op het telefoonnet krijgt een uniek telefoonnummer. De telefooncentrale kan daardoor een aansluiting met elke willekeurige andere aansluiting verbinden.\nOntwikkelingen van 1900 tot 1980.\nKiezen van een nummer.\nIn 1915 waren er in Nederland 75.000 abonnees op het net aangesloten. De \"Naamlijst voor den Telefoondienst\" stond in een boek van 754 pagina's. Voor elke telefoonaansluiting moest een apart aderpaar naar de centrale gelegd worden. Voor interlokale gesprekken was het aantal verbindingen beperkt tot het aantal aderparen dat tussen twee centrales lag. Het tot stand brengen van een verbinding gebeurde met de hand. Op sommige plaatsen heeft dit tot in de jaren vijftig van de twintigste eeuw geduurd. Er werd naar een telefooncentrale gebeld, waar een telefonist(e) met de hand de verbinding tot stand bracht. \nOvergang naar automatische centrale.\nHierna deed de elektromechanische schakelaar (ook \"kiezer\" genoemd) zijn intrede in de telefooncentrale. Vanaf dat moment spreekt men van \"automatische centrales\": de abonnee brengt de gewenste verbinding tot stand met behulp van een kiesschijf, die stroomimpulsen naar de kiezer in de centrale stuurt. In Nederland werd de eerste automatische centrale in 1925 in Haarlem in gebruik genomen. In 1962 waren alle telefooncentrales in Nederland geautomatiseerd met als laatste het Groningse dorp Warffum. Na Zwitserland was Nederland het tweede land dat volledig geautomatiseerd was.\nAlleen toepasbaar voor spraak.\nDe bandbreedte van traditionele telefoonkabels was uitsluitend toegespitst op het (soms amper) verstaanbaar doorgeven van menselijke spraak, waarbij het dan in de regel niet goed mogelijk was verschillende stemmen van elkaar te onderscheiden. Door het wegvallen van hoge tonen werden vrouwen al te vaak met \"meneer\" aangesproken. Het viel in het begin dan ook niet mee om een snellere datacommunicatie dan 300 bits per seconde (ruim typsnelheid) over dit netwerk op te zetten. Andere vormen dan spraak waren dan ook nauwelijks mogelijk.\nOntwikkelingen vanaf 1980.\nVanaf circa 1980 zijn de ontwikkelingen in de telefonie in een sneltreinvaart gekomen.\nMobiele telefoon.\nVanaf de jaren 80 ontwikkelde zich parallel aan het bestaande netwerk een nieuwe manier van telefoneren: de mobiele telefoon. Met een mobiele telefoon waren consumenten niet meer gedwongen om te bellen vanaf een vast punt, maar waren zij vrijwel overal bereikbaar. Men begon ook te spreken over het vaste netwerk en het mobiele netwerk, in plaats van over het telefoonnetwerk.\nVan een elektromechanische naar een elektronische centrale.\nNagenoeg elke telefoonverbinding wordt door een (computergestuurde) elektronische telefooncentrale tot stand gebracht. Gelijktijdig met de overgang van de elektromechanische naar de elektronische centrale heeft de overgang van de draaiende kiesschijf naar het drukknopkiezen plaatsgevonden. Bij drukknopkiezen stuurt een telefoontoestel verschillende toontjes naar de centrale.\nDigitalisering van het vaste net.\nDoor de opkomst van de elektronica werd het mogelijk om de interlokale verbindingen (tussen twee centrales) uit te breiden zonder het aantal kabels te vermeerderen. De grote voordelen van digitale boven analoge signalen in het telefoonsysteem waren dat het veel gemakkelijker wordt om de verbinding te schakelen, dat er minder kwaliteitsverlies optreedt en dat meer verbindingen over \u00e9\u00e9n kabel gevoerd kunnen worden. Oorspronkelijk gebeurde dit door middel van het multiplexen van meerdere frequentiebanden op een kabel, later door het digitaliseren van de verbindingen. Vervolgens werd ook de verbinding van de telefooncentrale naar de wijkcentrale gedigitaliseerd.\nISDN en ADSL.\nDoor de opkomst van de digitalisering, ontstonden er ook nieuwe gebruiksmogelijkheden voor consumenten. Steeds meer consumenten kregen in deze jaren beschikking over internet. Dit verliep via een relatief trage inbelverbinding, waarbij werd ingebeld op een telefoonnummer. Tijdens het internetten kon de telefoon niet gebruikt worden voor een gesprek.\nISDN bood hiervoor een oplossing. Naast het feit dat er meer data over deze lijn kon gaan, werd het mogelijk om zowel te telefoneren als te internetten. Bij gebruik van ISDN door de afnemer is de verbinding tussen de wijkcentrale en het telefoontoestel ook digitaal. De enige analoge schakel in de verbinding is het stuk van de microfoon in de hoorn tot de DA-converter in het telefoontoestel zelf.\nTelefoneren via de coaxkabel.\nEr is een techniek ontwikkeld die gebruikmaakt van het bestaande coaxkabelnetwerk voor het distribueren van spraak en data. De telefoniesignalen worden digitaal verzonden, samen met de beeldinformatie van de radio- en televisiekanalen. Het bestaande coaxnetwerk leent zich goed voor het opwaarderen tot hogere snelheden. Hierdoor werd het mogelijk om te telefoneren via coax.\nVervanging van traditionele telefoonlijn door combinatielijn.\nIn het midden van de jaren negentig waren er zeven miljoen vaste aansluitingen in Nederland. Het totaal aantal aansluitingen bleef daarna stabiel. Het percentage analoge aansluitingen nam sterk af, het aantal digitale vaste aansluitingen (inclusief internet) nam sterk toe. In de 2e helft van 2009\nwaren er:\nIn deze periode is er een grote concurrentie tussen de aanbieders van glasvezel, DSL, en coax, waarbij de verschillende partijen steeds met verbeteringen komen om de snelheid van het netwerk te verhogen.\nGlasvezel.\nMet de digitalisering van het telefoonnetwerk konden voor het verkeer tussen telefooncentrales glasvezelkabels worden gebruikt. Glasvezels zijn haardunne, buigzame vezeltjes van zeer zuiver en helder glas. Met glasvezel zijn veel hogere data-snelheden mogelijk dan over het traditionele kopernetwerk.\nOmdat de vraag naar hoge capaciteiten toeneemt, worden er, onder meer in veel nieuwbouwwijken, initiatieven ontplooid om glasvezelkabel ook tot in de meterkast te leggen. Dit staat bekend als \"fiber to the home\".\nInternetbellen via VoIP.\nDoor de opkomst van internet werd het mogelijk om te telefoneren via datzelfde internet. Deze techniek heet Voice over IP ofwel VoIP. Hierbij wordt de traditioneel gescheiden netwerken van spraak en data tot \u00e9\u00e9n netwerk samengevoegd. Een van de bekendste aanbieders van VoIP is Skype. Een deel van deze diensten brengt geen kosten boven op het internetabonnement met zich mee. Voor een deel van de diensten wordt uitsluitend een vast maandbedrag in rekening gebracht. Sommige providers rekenen verbindingskosten per gesprek en/of een tarief per seconde of minuut.\nVerbindingstechnieken.\nEr zijn meerdere technieken en elementen beschikbaar, die in meer of mindere mate gebruikt worden in de communicatie via de telefoon.\nSamengaan van spraak- en dataoverdracht.\nHet begrip spraakoverdracht via telefoon is niet langer eenduidig: door de digitalisering is het overbrengen van spraak niet meer te onderscheiden van dataoverdracht. Beeld, data, spraak: het kan allemaal via hetzelfde medium.\nTelefooncirkel.\nEen telefooncirkel of telefoonboom is een reeks personen waarbij elk de volgende belt, bijvoorbeeld bij senioren ter controle of er niets aan de hand is, bij scholieren om vrije uren door te geven, of bij werknemers voor het doorgeven van een calamiteit of andere omstandigheid die werknemers verhindert naar hun werk te komen. Vaak wordt een boomstructuur gebruikt waarbij een persoon twee anderen belt zodat het nieuws zich sneller verspreidt.\nGratis communicatie.\nWanneer er geen verbinding tot stand komt (\"missed call\") zijn er voor de beller vaak geen kosten. Het overgaan van de telefoon en de informatie die in het toestel wordt opgeslagen (zoals vaak bij een mobiele telefoon: wie er gebeld heeft en wanneer) kunnen dan zorgen voor basale gratis communicatie, volgens tevoren gemaakte afspraken."}
{"id": "6711", "revid": "1359480", "url": "https://nl.wikipedia.org/wiki?curid=6711", "title": "Mobiele telefoon", "text": "Een mobiele telefoon, ook wel mobiel(tje) (Nederland), gsm (Belgi\u00eb) of cellulair (Suriname) genoemd, is een apparaat waarmee draadloos getelefoneerd kan worden met behulp van een netwerk van antennes. Mobiele telefoons maken gebruik van radiogolven en van telefooncentrales om binnen een bepaalde regio communicatie tussen de gebruikers mogelijk te maken. Dit kan zowel in een openbaar als in een priv\u00e9netwerk. Een voorbeeld van een gesloten priv\u00e9netwerk is het C2000-netwerk voor hulpverleningsdiensten in Nederland, of Astrid in Belgi\u00eb. De eerste generaties maakten gebruik van analoge modulatie, latere van digitale (gsm en UMTS).\nDe term mobiele telefoon omvat niet de zogenaamde draadloze telefoons die gekoppeld zijn aan een vaste telefoonaansluiting en die alleen gebruikt kunnen worden binnen een straal van honderd meter van het basisstation.\nOm radiofrequenties te gebruiken voor mobiele telefonie is in Nederland een vergunning van het Agentschap Telecom van het ministerie van Economische Zaken noodzakelijk. Mobiele telefoons moeten door dit agentschap (of een vergelijkbare instantie in een ander EU-land) worden goedgekeurd.\nDe eerste mobiele telefoon, de DynaTAC 8000X van Motorola, woog 790 gram. In 2019 wogen veel mobiele telefoons minder dan 100\u00a0gram. Geavanceerdere toestellen zijn smartphones; deze wegen veelal tussen de 100 en 200\u00a0gram.\nIn 2010 werden er 1,4 miljard mobiele telefoons verkocht. In 2011 was 65% van de verkochte telefoons een smartphone.\nGeschiedenis van de mobiele telefoon in Belgi\u00eb/Nederland.\nIn de jaren 1950 werd begonnen met de opzet van een semi-openbaar netwerk van zogenaamde mobilofoons, vooral gebruikt door bepaalde groepen. Er was geen gespreksgeheim. Een gesprek moest bij de telefoniste worden aangevraagd en daarbij moest worden opgegeven waar de mobilofoonabonnee zich ongeveer bevond. Spreken en luisteren was niet tegelijk mogelijk en het was gebruikelijk \u201cOver!\u201d te zeggen om het woord aan de tegenpartij te geven. Een telefoniste, die meeluisterde, schakelde in de centrale de verbinding om.\nATF-1 tot en met ATF-3.\nIn de jaren 1970 ontstonden de autotelefoon-netwerken. De Nederlandse PTT die destijds het staatsmonopolie had op telecommunicatie, hanteerde voor dergelijke netwerken de afkorting ATF. De netwerken gebruikten aanvankelijk frequenties van ca. 150\u00a0MHz, later ca. 450\u00a0MHz en ten slotte ca. 950\u00a0MHz. De netwerken waren analoog; er werd gebruikgemaakt van frequentiemodulatie en iedereen met een simpele ontvanger kon meeluisteren.\nATF-1, dat rond 150\u00a0MHz werkte en in maart 1980 werd ge\u00efntroduceerd, was tamelijk omslachtig. Zo moest de gesprekspartner die de abonnee vanaf het vaste net opriep weten in welk van de drie oproepgebieden in Nederland de opgeroepene zich bevond. Wel kon ATF-1 in Duitsland en Oostenrijk worden gebruikt. Doordat de capaciteit slechts toereikend was voor circa 2500 gebruikers zat het systeem na 3 jaar al vol.\nATF-2 werd in 1985 ge\u00efntroduceerd en werkte volgens een in Scandinavi\u00eb ontwikkeld concept: Nordic Mobile Telephone. Het werd ook wel NMT-450 genoemd vanwege de gebruikte frequentieband. Er konden 50.000 abonnees op worden aangesloten. In 1989 zat het systeem in Nederland vol. Een uitbreiding op ATF-2 vormde ATF-3, dat met het NMT-900 systeem werkte op de 900MHz-frequentieband en kwam in 1989 in bedrijf. Hiermee konden kleinere toestellen worden gerealiseerd met kleinere antennes en lagere vermogens en er konden meer gebruikers op worden aangesloten.\nGebruik was in eerste instantie uitsluitend toegestaan aan boord van voertuigen. Wie een autotelefoon aan boord van een schip gebruikte was in overtreding. Aan boord van schepen was uitsluitend een marifoon als communicatiemiddel toegestaan. Het duurde jaren voordat aan deze situatie een einde kwam.\nATF-3 werd als laatste ATF-net in 1997 opgeheven.\nUit een filmpje van Frans Bromet uit 1998 leek het er nog op dat de meeste Nederlanders het mobiel bellen nog niet zagen zitten.\nPer 1 januari 2005 zijn de frequenties rond 151\u00a0MHz van het ATF-1-netwerk vrijgegeven voor kerkradio.\nGreenpoint.\nVan 1992 tot en met 1998 kende Nederland een semi-mobiel telefoonnetwerk onder de naam Greenpoint met de Greenhopper-toestellen die volgens de ETSI-standaard I-ETS 300 131 (CT2) werkten.\nGsm.\nSinds ongeveer 1993, met de start van het gsm-netwerk, is het aantal mensen met een mobiele telefoon zeer sterk gestegen. Tot begin jaren 1990 was het gebruik beperkt tot zakenlieden, binnenvaartschippers en beroepschauffeurs. Het eerste netwerk voor mobiele telefonie in Belgi\u00eb werd door Proximus op 1 januari 1994 opengesteld.\nTien jaar later had bijna elke Nederlander en Belg een mobiele telefoon. Hierdoor is het telefoneren in openbare ruimtes, treinen en auto\u2019s gemeengoed geworden. De overheid zag zich genoodzaakt maatregelen af te kondigen tegen het telefoneren in de auto met het toestel in de hand. In ziekenhuizen werd gevraagd de mobiele telefoon uit te schakelen aangezien oude apparatuur mogelijk gestoord kon worden. Gaandeweg is medisch apparatuur minder gevoelig geraakt voor de aanwezigheid van mobiele telefoons. Geruime tijd werd ook in vliegtuigen gevraagd om mobiele telefoons uit te schakelen, maar het is toegestaan om mobiele telefoons in vluchtmodus te gebruiken tijdens de vlucht.\nIn gebieden waar geen dekking via een gsm-netwerk beschikbaar is, kan telefoneren via een satellietverbinding een geschikte oplossing vormen. Verschillende systemen zijn beschikbaar.\nDatadiensten.\nMobiele telefoons bieden behalve de telefoniedienst ook steeds meer datadiensten. Deze data kunnen weer naar een (draagbare) computer getransporteerd worden. Steeds meer data kunnen ook op het toestel zelf bekeken en ingevoerd worden. Een belangrijke datadienst werd sms, die het mogelijk maakt korte tekstberichten te ontvangen en te versturen, en later Whatsapp dat daarnaast ook de mogelijkheden van beelden verzenden en beeldbellen aanbiedt. (Deels raakten hiermee semafoons achterhaald.)\nGPRS, EDGE en UMTS zijn speciaal gemaakt om packet switched data toe te laten op het netwerk. Hierdoor werd een mobiel internet mogelijk dat voorzag in internettoegang.\nVerder is er wifi: dit zijn lokale netwerken die verbonden zijn met het internet. Publieke wifinetwerken worden hotspots genoemd. Doorgaans is het gebruik van een hotspot voor gebruikers gratis, maar er bestaan ook betaalmodellen. Verder is er bluetooth voor het verbinden van mobiele telefoons onderling, of mobiele telefoons met andere apparaten (zoals computers, printers of fotocamera's) die ook zijn uitgerust met bluetooth.\nContinue verbinding.\nIn Nederland en Belgi\u00eb staan UMTS-zendmasten, die in een straal van 10 km het signaal van een mobiele telefoon kunnen ontdekken. Sinds 5G zijn daar de vele \"small cells\" bijgekomen. Mobiele telefoons zijn - als ze voorzien zijn van energietoevoer/batterijen - continu verbonden met deze masten. Bij het bellen zendt de mobiele telefoon een signaal naar de andere mast (ook wel node B genoemd). Al die masten zijn verbonden aan een kast, waarin zich apparatuur bevindt die \u201cweet\u201d in welke cel (bereik van een node B) een bepaalde mobiele telefoon zich bevindt. Deze locatiegegevens worden opgeslagen en bewaard - ook wanneer telefoons op 'uit' staan, wat op gespannen voet staat met de privacy van de telefooneigenaar. Dit kan met oudere modellen mobieltjes worden omzeild door de batterij tijdelijk te verwijderen wanneer de telefoon niet in gebruik is; in nieuwere modellen zijn de batterijen dieper weggestopt in het apparaat.\nOnderdelen van de mobiele telefoon.\nEen mobiele telefoon heeft over het algemeen de volgende onderdelen:\nHet beeldscherm kan zijn uitgevoerd als:\nIn het geval van een Touchscreen, functioneert het beeldscherm tevens als invoereenheid.\nOntwikkeling van de gebruiksmogelijkheden.\nEen mobiele telefoon had in 1996 de mogelijkheid voor:\nEen mobiele telefoon had in 1998 de mogelijkheid voor:\nEen mobiele telefoon had in 2003 gewoonlijk de volgende mogelijkheden:\nVanaf 2004 werden de volgende mogelijkheden toegevoegd:\nVanaf 2005 werden de volgende mogelijkheden toegevoegd:\nVanaf 2007 werd de volgende mogelijkheid toegevoegd:\nVanaf 2008 werd de volgende mogelijkheid toegevoegd:\nVanaf 2011 werden de volgende mogelijkheden toegevoegd:\nVeel mobiele telefoons hebben een eenvoudige rekenmachine en kunnen eenvoudige uitvoering audio-, afbeeldings- en videobestanden afspelen/weergeven (draagbare mediaspeler-functie), en deze produceren met de audiorecorder-functie en de foto- en videocamera-functie (en dus ook camcorder-functie).\nHoewel meestal allerlei verschillende bestanden naar een mobiele telefoon gezonden kunnen worden, bijvoorbeeld via bluetooth, kunnen op de telefoon alleen bepaalde bestandstypen worden geopend. Zelfs een tekstbestand (anders dan een binnengekomen sms of een op de mobiele telefoon ingetypte notitie) kan in veel gevallen niet worden weergegeven. Een smartphone heeft meestal wel die mogelijkheid.\nTechnisch zijn de mobiele telefoons mogelijk geworden door vooruitgang in de miniaturisatie van elektronische componenten, het gebruik van digitale technieken en vooruitgang in de batterijtechnologie. Ze werden ook steeds kleiner (begrensd door de hanteerbaarheid, de ruimte die de toetsen vergen, en de wenselijkheid van een niet te klein scherm) en lichter.\nBesturingssystemen.\nDe meeste mobiele telefoons (niet-smartphones) draaien nog steeds op een propri\u00ebtair besturingssysteem dat ontwikkeld wordt door de fabrikant van de betreffende telefoon. Nieuwe smartphones draaien meestal op een van de volgende besturingssystemen:\nOudere smartphones draaiden hierop:\nIn ontwikkeling zijnde besturingssystemen voor smartphones zijn:\nHet voordeel van de nieuwe besturingssystemen ten opzichte van de 'gewone' telefoons is het feit dat de eindgebruiker de functionaliteit van zijn telefoon eenvoudig kan aanpassen. Doordat er tienduizenden verschillende mobiele apps te krijgen zijn voor deze besturingssystemen zijn de mogelijkheden eindeloos. Daarnaast is het mogelijk dat de fabrikant het besturingssysteem kan upgraden, om zo meer en nieuwere functionaliteiten te brengen aan de gebruikers.\nGebruik.\nNederland.\nIn Nederland zijn er 125 mobiele telefoonaansluitingen per 100 inwoners. (1e kwartaal 2009)\nIn september 2007 waren er in Nederland, volgens een onderzoek van Telecompaper, 18.914.000 mobiele telefoonaansluitingen.\nLuxemburg.\nIn Luxemburg zijn er 97 mobiele telefoonaansluitingen per 100 inwoners. \nJapan.\nIn Japan zijn er 58 mobiele telefoonaansluitingen per 100 inwoners. (Gegevens uit 2003)\nVerenigde Staten.\nIn de Verenigde Staten zijn er 46 mobiele telefoonaansluitingen per 100 inwoners. De Verenigde Staten is een zogenaamd hightechland. (Gegevens uit 2003)\nBelgi\u00eb.\nIn 2013 werd in Belgi\u00eb de barometer van de informatiemaatschappij opgesteld. Deze stelt dat 90,7\u00a0% van de Belgen de laatste drie maanden van 2012 gebruikgemaakt heeft van een mobiele telefoon of smartphone. Onder 16-24-jarigen ligt het gebruik van een mobiele telefoon op 92,3\u00a0%.\nGebruik in het buitenland.\nEr kan verwarring ontstaan over de te kiezen nummers als men zich in het buitenland bevindt.\nWie met een mobiele telefoon belt, belt een nummer in het land waar hij zich bevindt. Dus iemand die met een Nederlandse telefoon in Belgi\u00eb is en een nummer kiest zonder landnummer ervoor, maakt verbinding met een onbekende die in Belgi\u00eb datzelfde nummer heeft. Om dat te vermijden is het verstandig de nummers inclusief het landnummer (voorafgegaan door +) in het adresboek op te nemen. Kiest men het alarmnummer 112, dan krijgt men verbinding met de hulpdienst in Belgi\u00eb. Het is niet zeker dat het de Belgische hulpdienst zal zijn wanneer men zich in de buurt van de grens bevindt.\nWie naar een mobiele telefoon belt met het volledige land- en abonneenummer, hoeft niet te weten waar de opgeroepene zich bevindt. Hij kiest het gebruikelijke nummer. Het telefoonnetwerk zorgt dan voor de verbinding vanuit het gewenste land.\nBetaling van het gebruik van de digitale netwerken.\nBetaling van het gebruik van de digitale netwerken kan met twee systemen:\nEen prepaid databundel heeft vaak een bepaalde geldigheidsduur, bijvoorbeeld een dag of een maand. De gebruiker kan dus door de aangekochte hoeveelheid data, sms-tegoed of de \"belminuten\" heen raken. Omgekeerd kan bij een internetabonnement met maandelijkse databundel er soms een bijgekocht worden, geldig tot het eind van de maand. Voor een regelmatig gebruiker van internet is het onderscheid tussen een abonnement en prepaid daarmee beperkt. Sommige belbundels kunnen voor internet worden gebruikt, waarbij bijvoorbeeld 1 minuut bellen gelijkstaat aan 1 MB; dit kan voordelig zijn bij zeer beperkt internetgebruik.\nHet abonnement of beltegoed is net als de provider en het telefoonnummer gekoppeld aan de simkaart: als men de kaart in een ander toestel plaatst zijn ze van toepassing bij gebruik van dit andere toestel, voor zover dit gebruik niet verhinderd wordt door een simlock.\nDe diverse functies van de mobiele telefoon die niet van het netwerk gebruikmaken zijn (uiteraard) gratis.\nBetalen met de mobiele telefoon.\nSinds eind 2006 is in Nederland het mogelijk om met Rabo Mobiel kleine betalingen te doen met de mobiele telefoon. Naast deze betalingen is het sinds begin 2007 mogelijk toegangskaarten voor concerten en evenementen via internet te betalen en direct te ontvangen per sms. Een voordeel van mobiele toegangskaartjes kan zijn dat men, naast de directe ontvangst van het ticket, ook via een aparte ingang het betreffende evenement in kan.\nInmiddels is het ook mogelijk om kortingscoupons op de mobiele telefoon te downloaden, geld over te maken naar andere gebruikers, al dan niet via sms en te betalen in parkeergarages, supermarkten, restaurants et cetera.\nGezondheidsrisico's.\nStraling.\nDe risico\u2019s van de elektromagnetische straling afkomstig van mobiele telefonie, zowel van de toestellen als van de zendmasten, zijn nog onduidelijk. Het Internationaal Agentschap voor Kankeronderzoek heeft de elektromagnetische velden die samenhangen met het gebruik van mobiele telefonie ingeschaald als 'mogelijk kankerverwekkend voor mensen' (groep 2B)\". Dit is gebaseerd op een geloofwaardig causaal verband tussen gebruik van mobiele telefonie en gliomen, zonder dat evenwel met redelijke zekerheid kan worden uitgesloten dat dit schijnbare verband te wijten is aan toeval of andere problemen met de statistiek en selectie van gevallen.\nEnerzijds bestaat er geen onderzoek dat eenduidig en ondubbelzinnig enige gezondheidsschade aantoont. Maar er is ook nog geen onderzoek dat alle effecten uitsluit \u2013 met name niet omdat er nog onvoldoende epidemiologisch onderzoek is gedaan naar langdurige blootstelling aan lage doses.\nEen overzicht van SAR-waarden geeft weer hoeveel elektromagnetische straling het lichaam binnendringt per telefoon. Er is geen eenduidig bewijs dat een hoge SAR-waarde schadelijk is voor de gezondheid en/of een lage SAR-waarde ook minder schadelijk is voor de gezondheid.\nVolgens de Amerikaanse epidemiologe en publiciste Devra Davis beschikt de mobieletelefonie-industrie over een fonds van 250 miljoen dollar om op voor de industrie negatieve onderzoeksresultaten adequaat in de media te reageren (\"wargaming the science\").\nGeinspireerd door de angst voor dergelijke straling, zijn er stralingsblokkerende producten op te markt gekomen, waaronder onderbroeken en andere kledingstukken.\nBellen tijdens het autorijden.\nEen duidelijk aangetoond risico van mobiele telefonie, dat echter niet met elektromagnetische straling te maken heeft, is bellen tijdens het autorijden. Wie niet-handsfree telefoneert heeft vijf maal zoveel kans op een ongeval. Handsfree bellen is iets minder gevaarlijk, maar de kans is dan nog steeds 3,8 maal zo groot. Bellen achter het stuur be\u00efnvloedt de rijvaardigheid mogelijk sterker dan enkele glazen alcohol.\nWanneer men belt vanuit de auto en andere ruimtes waarin veel metaal is verwerkt, zal de straling van een telefoon toenemen als gevolg van een sterker zendsignaal. Bellen vanuit de auto zou dus (mogelijk) de nadelige gezondheidseffecten in relatie tot straling kunnen versterken.\nOverige producten.\nJammers.\nEr bestaan zogenoemde \"jammers\" om het telefoonverkeer te verstoren, bijvoorbeeld om de rust te bevorderen of fraude bij een examen te voorkomen (maar ook te gebruiken voor andere, illegale doeleinden). In onder andere Nederland is de handel in en het gebruik van jammers echter verboden."}
{"id": "6715", "revid": "142236", "url": "https://nl.wikipedia.org/wiki?curid=6715", "title": "Ramones", "text": "De Ramones waren een punkband uit New York, opgericht in 1974. De band wordt regelmatig aangemerkt als de eerste punkrockgroep. Ondanks dat het commerci\u00eble succes beperkt bleef, heeft de band een enorme invloed gehad op de ontwikkeling van punkrock in de Verenigde Staten en misschien nog wel meer in het Verenigd Koninkrijk. In Berlijn bevindt zich het Ramones-Museum.\nBiografie.\nDe Ramones ontstonden toen drie jonge mannen uit Queens een groep oprichten: John Cummings, Douglas Colvin en Jeffrey Hyman. Ze noemden zich de \"Ramones\", naar het pseudoniem Paul Ramon, dat Paul McCartney weleens gebruikte. \u201cJohnny\u201d speelde gitaar. Douglas, die zich \u201cDee Dee\u201d noemde, nam de bas en zang voor zijn rekening. Jeffrey, die \u201cJoey\u201d werd genoemd, bespeelde de drums. Toen bleek dat Dee Dee niet tegelijk bas kon spelen en zingen nam Joey de rol van zanger over. Tam\u00e1s Erd\u00e9lyi, een vriend van John Cummings die oorspronkelijk als adviseur was aangetrokken, nam de taak van drummer over. Hij noemde zich \u201cTommy Ramone\u201d. Alle leden van het eerste uur en ook latere leden van de band adopteerden het pseudoniem \"Ramone\", alhoewel ze geen familieband hadden.\nIn 1976 brachten de Ramones hun eerste album uit, kortweg \"Ramones\" geheten. Op de hoes stond het advies: PLAY LOUD. \"Ramones\" is een kort maar krachtig album dat songs bevat die ontdaan zijn van alle mogelijke ballast. De opvolger \"Leave Home\" is bijna identiek maar iets verfijnder. In 1977 bracht de groep \"Rocket to Russia\" uit, door velen gezien als hun beste album. Door hun punkimago werden ze echter weinig gedraaid op de radio. Kort daarop verliet Tommy de Ramones. Hij verkoos een job in de studio in plaats van intensief op tournee te gaan. Hij werd vervangen door Mark Bell, die de naam Marky Ramone kreeg. De groep bracht nagenoeg jaarlijks een album uit en was constant op tournee over de wereld.\nDe Ramones bouwden vooral een stevige livereputatie op, met kenmerkende slogans als \"\"Gabba Gabba Hey\" en \"Hey Ho, Let's Go\"\" (van hun eerste single \"Blitzkrieg Bop\", verschenen in 1976). Kenmerkend qua uiterlijk waren de zwarte leren jasjes, gescheurde jeans en gympen, en Joeys slungelachtige onbeweeglijkheid tijdens het spelen - in tegenstelling tot de wijdbeense explosiviteit van Johnny en Dee Dee.\nEen commercieel hoogtepunt kende de groep na hun medewerking aan de film Rock 'n' Roll High School. Het gelijknamige nummer is hun enige vermelding in de Nederlandse en Belgische hitlijsten.\nIn 1983 was het drankprobleem van Marky Ramone zo groot dat hij zelfs niet opdook voor een optreden. Hij werd direct aan de deur gezet en vervangen door Richie. Door het uitblijven van een grote doorbraak koos de groep resoluut voor een hardere stijl. Op 'Too Tough To Die' hoor je een donkere Ramonesplaat. Op de plaat zijn hardcorenummers en een instrumentaal nummer te horen. Op het podium bleven ze overtuigen met een tempo dat door Richie stevig werd opgedreven.\nIn 1987 verliet Richie spontaan de groep. Hij vond dat hij behandeld werd als een ingehuurde drummer in plaats van een volwaardig lid van de groep. Voor de twee overige optredens haalden de overgebleven Ramones Clem Burke binnen. Hij is een oude bekende voor de Ramones uit de tijd dat ze nog geregeld optraden in CBGB in New York met o.a. Blondie. De optredens met Clem waren een ramp en aangezien Marky Ramone zijn drankprobleem onder controle had werd hij terug binnengehaald.\nJoey Ramone was iemand die zeer gevoelig was en het feit dat zijn vriendin hem verliet voor Johnny heeft hij nooit echt kunnen verwerken. Hierdoor ontstond een spanning in de groep die nooit ophield. De drugsproblemen van bassist Dee Dee waren ook problematisch maar gelukkig kon Johnny hem overtuigen om steeds nuchter op het podium te stappen. Eind jaren 80 begon Dee Dee zich echter meer en meer als rapper te gedragen, tot groot ongenoegen van Johnny. Vooral de fluo basgitaar en het korte haar pasten volgens Johnny niet meer bij het imago van de groep. In 1989 zette Dee Dee er een punt achter en bracht als Dee Dee King een rapalbum uit.\nHoewel Dee Dee de songwriter van de groep was, beslisten de Ramones er niet mee te kappen en ze gingen op zoek naar een jonge bassist. Ze vonden een marinier die als C.J. Ramone de rol van Dee Dee kon overnemen. C.J. gaf de Ramones een jonger imago en zo bleef de bezetting tot 1996. Dan zetten ze er finaal een punt achter.\nDe band kende een wisselende bezetting, met Joey Ramone en Johnny Ramone als vaste waarden. In 2001 overleed zanger (en boegbeeld) Joey Ramone (aan lymfeklierkanker), en in 2002 overleed Dee Dee Ramone, die de groep in 1989 had verlaten aan een overdosis hero\u00efne. In juni 2004 werd bekend, dat Johnny Ramone leed aan uitgezaaide prostaatkanker. In september van dat jaar overleed hij aan de gevolgen hiervan. In juli 2014 overleed Tommy Ramone, eveneens aan de gevolgen van kanker.\nDe Ramones zetten in 1996 een punt achter hun carri\u00e8re. Tijdens hun 22 jaar durende carri\u00e8re hadden ze 2263 optredens over de hele wereld. Nooit hebben ze een comeback hoeven te maken, want ze waren er steeds. Hun laatste wapenfeit is de \"Adios amigos\"-tour. Hun afscheidsconcert in Belgi\u00eb vond plaats in het cultureel centrum in Bissegem.\nIn de Duitse hoofdstad Berlijn bevindt zich sinds 2005 het Ramones-Museum.\nKenmerken en stijl.\nKenmerken van de Ramones zijn ongetwijfeld de outfits en de snelle songs die zonder tussenpauze werden gebracht. Ook opmerkelijk is dat Johnny zijn hele carri\u00e8re op Mosrite-gitaren speelde, waarvan het witte exemplaar 17 jaar meeging. Zijn eerste gitaar kocht hij voor 50 dollar in New York."}
{"id": "6716", "revid": "491824", "url": "https://nl.wikipedia.org/wiki?curid=6716", "title": "Telefooncel", "text": "Een telefooncel of telefoonhokje (Vlaanderen) is een kleine, meer of minder afgesloten ruimte met veel glas op een publieke plaats, waarin een telefoontoestel voor algemeen gebruik is gemonteerd. Ze staan daarom meestal op stations en andere centrale plaatsen, zoals marktpleinen en hotels. In sommige (internationale) treinen en veerboten zijn eveneens telefooncellen te vinden.\nIn het Verenigd Koninkrijk werden de rode Britse telefooncellen iconisch. In 1980 waren er meer dan 73.000 exemplaren in het land actief.\nIn Nederland beheerde KPN de openbare telefoon. Telfort heeft vanaf 1999 t/m 2008 ook telefooncellen en -palen gehad op NS-stations. Inmiddels zijn deze allemaal verwijderd. Door de komst van de mobiele telefoon is het gebruik van telefooncellen sterk verminderd. Vanaf 2011 heeft KPN alleen nog telefooncellen op luchthaven Schiphol, de overige openbare telefooncellen worden door RBL telecom ge\u00ebxploiteerd. Medio 2015 waren er nog 440 telefooncellen in 64 verschillende gemeenten in Nederland operationeel. Sindsdien zijn echter ook vele van deze verwijderd.\nIn Belgi\u00eb werden de telefooncellen door Belgacom \u2013 en zijn voorganger RTT \u2013 sinds 1932 beheerd. In 1997 waren er 18.000 telefoonhokjes in Belgi\u00eb. De laatste Belgische telefooncel werd symbolisch verwijderd op 1 juni 2015. De opkomst van de mobiele telefonie en het schrappen van de wettelijke verplichting \u2013 in 2013 \u2013 liggen mee aan de basis tot het verdwijnen ervan.\nOp sommige plaatsen, vooral in de horeca, treft men een telefoon met muntinworp aan. Deze toestellen worden niet beheerd door het telefoonbedrijf maar door de caf\u00e9- of restauranthouder. Hij stelt zelf het gesprekstarief vast en heeft zelf de sleutel van de geldlade. Ook deze toestellen ziet men door de opkomst van de mobiele telefoon steeds minder.\nGeschiedenis.\nAanvankelijk, na de invoering van de telefoonnetten in 1881, waren er nog nauwelijks openbare telefoons in Nederland. Wel waren er zogenaamde 'spreekcellen', een soort hokje met een losse telefoon; aanvankelijk alleen op de spoorweg- en tramstations, maar later ook in grote postkantoren en in andere openbare gelegenheden. Zo werden bijvoorbeeld in 1903, tijdens een grote paardententoonstelling op het Haagse Malieveld, tijdelijk dergelijke spreekcellen opgesteld.\nIn 1931 werd de eerste straattelefooncel in Nederland geplaatst op het Valeriusplein in Amsterdam. Deze telefooncel leek qua model een beetje op de Engelse rode telefooncel, maar was beige van kleur. Er is er nog maar een van, deze telefooncel is te bewonderen in het Museum voor Communicatie in Den Haag. In 1932 ontwierp Leendert van der Vlugt van het Rotterdamse bureau Brinkman en Van der Vlugt de bekend geworden standaard telefooncel. Dit model is meer dan 50 jaar in gebruik geweest, een exemplaar van de telefooncel van Brinkman en Van der Vlugt staat in Museum Boijmans Van Beuningen in Rotterdam. Ook werd op 3 juni 2010 een Leendert van der Vlugt-telefooncel in gebruik genomen in het Maankwartier, de Heerlense stationsomgeving. In 2015 werd er een geplaatst in de tuin van het Rijksmuseum in Amsterdam. Het type werd in 1965 vervangen door een meer vandalismebestendige cel, het PTT-groene vierkante model 1100. In latere jaren veranderde de telefooncel opnieuw van model, in 1983 in de driekante cel en in 1995 in de telefoonzuil. In de telefooncel waren telefoonboeken te raadplegen die vastgezet waren in een standaard en uitgeklapt konden worden voor het opzoeken van een telefoonnummer. \nDe Nederlandse wet schreef tot 2008 voor dat er \u00e9\u00e9n telefooncel per 5000 inwoners moest zijn, maar staatssecretaris Heemskerk maakte in dat jaar een eind aan die verplichting. Hierdoor zal de telefooncel geleidelijk aan verdwijnen uit het straatbeeld.\nBegin 2016 deed de NOS onderzoek naar plekken in Nederland waar nog een telefooncel te vinden was. Er was toen in Nederland nog slechts een handjevol klassieke telefooncellen. Wel waren op dat moment nog 261 telefoons in heel Nederland te vinden die in een reclamezuil zitten.\nPraktisch.\nMuntinworp.\nDoorgaans wierp men in Nederland een dubbeltje of later een kwartje in voor een lokaal gesprek of meerdere voor een interlokaal of buitenlands gesprek. De munten bleven zichtbaar achter een schuin venster tot het einde van de gesprekstijd waarna deze in de geldlade vielen en de verbinding werd verbroken, tenzij men voor het einde van de gesprekstijd voldoende nieuwe munten inwierp. Indien het gesprek voor het einde van de gesprekstijd werd be\u00ebindigd kon men door op een zwarte knop te drukken de niet verbruikte munten terug krijgen. \nOpbellen naar een telefooncel.\nNederlandse telefooncellen hebben weliswaar een eigen telefoonnummer, maar dat wordt nooit gebruikt of gepubliceerd. In het verleden zijn lijsten hiervan wel naar buiten gekomen, via het hackerstijdschrift Klaphek, maar sindsdien zijn deze nummers afgesloten voor inkomende gesprekken. In het buitenland bestaat de mogelijkheid vaak wel om iemand in een telefooncel op te bellen. Dit kan een uitkomst zijn voor iemand zonder munten of telefoonkaart op zak. Er wordt ook weleens misbruik van gemaakt: men vraagt een gesprek voor rekening van de opgeroepene, collect call, met een telefooncel, waarna het onmogelijk wordt de kosten te innen.\nEen particulier telefoontoestel met muntinworp is steeds aangesloten op een gewone telefoonlijn, vaak de lijn van de instelling waar de telefoon hangt. Opbellen naar zo'n toestel is dan ook meestal probleemloos. Dit gebeurt dan door simpelweg de betreffende instelling te bellen. De telefoon met muntinworp gaat dan vanzelf ook over.\nVia telefoniste.\nTelefoneren via een telefoniste is vanuit een telefooncel vaak problematisch. In sommige landen kan de telefoniste zien of er voldoende geld ingeworpen is, waarna ze de verbinding tot stand brengt. In andere landen, onder andere Nederland, worden gesprekken via de telefoniste niet aangeboden, tenzij het gesprek voor rekening van de opgeroepene is.\nMunt versus kaart.\nTelefooncellen met muntinworp zijn sterk gevoelig voor vandalisme en kraken; op diverse manieren is in de loop der tijd geprobeerd hier iets aan te doen, met name door de telefoonkaart in te voeren zodat er in de cellen geen geld meer aanwezig was."}
{"id": "6717", "revid": "1179248", "url": "https://nl.wikipedia.org/wiki?curid=6717", "title": "Sex Pistols", "text": "Sex Pistols is een Engelse punkgroep die grote bekendheid verwierf tussen 1975 en 1978.\nDe groep, aanvankelijk bestaande uit Steve Jones (gitaar), Glen Matlock (basgitaar), Paul Cook (drums) en zanger John Lydon (alias Johnny Rotten), oogstte veel succes mede dankzij promotie in de media, die door manager Malcolm McLaren handig werd gevoed.\nGeschiedenis.\nOntstaan.\nHet begon in 1972 toen Paul Cook, Steve Jones en Wally Nightingale besloten een muziekgroep op te richten. Voor instrumenten hadden ze geen geld dus stalen ze die maar. Cook werd de drummer, terwijl Nightingale gitaar speelde en Jones voor de zang instond.\nDe groep ging 'The Strand' heten, naar het nummer \"Do the Strand\" van de band Roxy Music.\nDe drie jongens waren meestal te vinden op Kings Road in Chelsea (Londen) waar ze vaak hun tijd doorbrachten in de winkel van Malcolm McLaren, genaamd 'Let It Rock'.\nOmdat Malcolm McLaren veel connecties had in de muziekwereld \u2013 hij was al eens manager geweest van de New York Dolls \u2013 vroegen ze hem of hij hun manager wilde worden om concerten te regelen en een repetitieruimte te zoeken. Maar McLaren weigerde.\nIn 1974 kwam Del Noon zich bij de groep aansluiten als bassist. De groep kreeg ook een andere naam en ging 'The Swankers' heten. Del Noon verliet de groep al zeer snel door zijn beperkte aanwezigheid en na een ruzie tussen Jones en Nightingale over de soort muziek die ze zouden spelen verliet ook Nightingale de groep.\nBegin 1975 kwam Glen Matlock erbij als bassist. In augustus 1975 stuitte Jones op John Lydon in de inmiddels door McLaren op Kings Road geopende boetiek 'SEX'. Jones vond het uiterlijk van Lydon (groen haar en een 'I Hate Pink Floyd'-T-shirt) zo interessant dat hij hem als zanger vroeg, hoewel Lydon op dat moment nog nooit gezongen had.\nMalcolm McLaren werd uiteindelijk de manager en nadat ze de naam 'Sex Pistols' hadden gekozen waren de Pistols geboren.\nBij Sex Pistols denkt men meestal aan het mannelijke voortplantingsorgaan maar McLaren beweerde dat men er 'sexy young assassins' (sexy jonge moordenaars) mee bedoelden.\nBegin.\nDe eerste keer dat de Sex Pistols onder deze naam optraden was op 6 november 1975 in het Saint Martins College in Londen. Glen Matlock had dit kunnen regelen omdat hij nog op deze school had gezeten. Een tijdje later volgde er nog een punkfestival in Parijs, dit was nog voordat ze in 1976 aan een tournee door Groot-Brittanni\u00eb begonnen waarbij ze onder meer optraden in de gevangenis van Chelmsford.\nOp 8 oktober 1976 kregen ze hun eerste contract voorgelegd door muziekmaatschappij EMI. Met hun beroemde single \"Anarchy in the U.K.\" kenden ze hun eerste succes.\nOp 1 december werden de Sex Pistols echt bekend bij het grote publiek toen ze uitgenodigd werden in de 'Today'-show en ge\u00efnterviewd door Bill Grundy. De Sex Pistols zouden die avond heel wat schuttingtaal gebruiken, wat erg ongebruikelijk was in Engeland. De volgende dag waren ze voorpaginanieuws in de \"Daily Mirror\". Veel preutse Britten waren geschokt. Dit zou veel nadelen opleveren voor de single die ze net hadden uitgebracht en voor de daaraan gekoppelde 'Anarchy Tour'. Het maakte hen wel razend populair bij de jongeren, terwijl de gegoede klasse al van in het begin een groeiende afkeer kreeg. De jeugd begon zich af te zetten tegen de maatschappij en the Sex Pistols kregen steun van deze 'punks'. Van de 'Anarchy Tour' in december 1976 werden veel concerten verboden wegens de provocatie in de teksten en het gedrag van de Sex Pistols.\nEMI besloot dat ze beter even niet meer in Engeland konden optreden en daarom regelden ze enkele concerten in Nederland (Paradiso, Amsterdam, Effenaar, Eindhoven, Eksit, Rotterdam en Mafcentrum, Maasbree). Ook in Nederland kwamen de Sex Pistols negatief in het nieuws. EMI verbrak het contract met de Sex Pistols mede omdat EMI negatieve kritiek kreeg. Enkele maanden later zouden de Sex Pistols met een nummer EMI aan de schandpaal nagelen.\nToen Glen Matlock in februari 1977 de Sex Pistols verliet, kwam Sid Vicious zijn plaats innemen. Dit zou serieuze gevolgen hebben voor de Sex Pistols. In werkelijkheid is er van Vicious bijna geen noot op geluidsdrager vastgelegd. Zijn prestaties op bas waren live zo slecht, dat zijn versterker meestal werd uitgezet. De studio-opnames van de baspartij werden door Matlock of later door Jones ingespeeld. Het gedrag van Vicious was echter zo fenomenaal punk dat hij als nonmuzikant tijdelijk kon overleven. Sid Vicious was waarschijnlijk (samen met Johnny Rotten) het beroemdste lid van de band, dit kwam ook mede door zijn dood. Sid werd na zijn dood alleen nog maar beroemder dan hij al was.\nHoogtepunt.\nHet hoogtepunt van de rage viel samen met de viering van het vijfentwintigjarig regeringsjubileum van koningin Elizabeth II in juni 1977. Ondanks een boycot van de BBC was \"God Save the Queen\" van de Sex Pistols die week een van de best verkochte singles. Op het gedrukte exemplaar van de Engelse hitparade mocht dit kennelijk niet worden vermeld: de nummer twee-positie was die week blanco. Het gebeuren werd vervolledigd met een illegaal verrassingsconcert van de Sex Pistols op een rondvaartboot die over de Theems voer. Het concert eindigde in ware punk-stijl: met de arrestatie van alle bandleden.\nIn oktober 1977 verscheen de eerste LP \"Never Mind the Bollocks, Here's the Sex Pistols\". Het laatste Engelse optreden vond in december van datzelfde jaar plaats. Tijdens de Amerikaanse tournee die hierop volgde, kwam Johnny Rotten tot de ontdekking dat hij inmiddels volop meedraaide in de amusementsindustrie die hij zo verafschuwde. Hij besloot uit de band te stappen.\nDe band was onthoofd en bleef achter met een gimmick waar het nieuwtje vanaf was. Door een plaatje te maken met de gevluchte treinrover Ronnie Biggs, en \"My Way\" van Frank Sinatra te coveren (met Sid Vicious als solozanger), slaagde de band erin om in het nieuws te blijven. Er kwam, vlak voor het definitieve einde van de groep, ook nog een film uit, met de toepasselijke titel \"The Great Rock 'n' Roll Swindle\".\nMet de dood van Sid Vicious op 2 februari 1979 kwam er de facto een einde aan de Sex Pistols.\nLatere jaren.\nIn 1980 werd er een reportage gemaakt over de Sex Pistols met interviews, repetitiebeelden, optredens en nooit eerder vertoonde beelden.\nBegin jaren tachtig brachten, Phil Lynott, Brian Downey en Scott Gorham van Thin Lizzy samen met Paul Cook en Steve Jones onder de naam 'The Greedies' een kerstsingle uit: hun versie van \"We Wish You a Merry Christmas\".\nIn 1996 volgde een Sex Pistols-re\u00fcnie met originele bezetting. Ter gelegenheid hiervan werd er een live-album uitgebracht genaamd \"Filthy Lucre Live\". Dat jaar speelden ze ook op Axion Beach Rock waar er een incident was met Johnny Rotten die een veiligheidsmedewerker neerklopte met zijn microfoon.\nIn 2002 werd, ter gelegenheid van het vijftigjarig regeringsjubileum van Elizabeth II, \"God Save the Queen\" opnieuw uitgebracht.\nIn 2006 werden de Sex Pistols genomineerd voor de Rock and Roll Hall of Fame. Zij weigerden deze nominatie, maar zijn desondanks toch opgenomen.\nIn 2007 kwam de groep weer bij elkaar voor een nieuwe re\u00fcnietournee. Ze speelden in 2008 op Lowlands en op de Lokerse Feesten.\nIn 2024 kwamen Matlock, Cook en Jones weer samen voor een benefit optreden in Bush Hall, om de legendarische concertzaal te behouden. Ditmaal met zanger Frank Carter als vervanger voor John Lydon."}
{"id": "6718", "revid": "379", "url": "https://nl.wikipedia.org/wiki?curid=6718", "title": "Octrooi", "text": "Een octrooi of patent is een exclusief recht tot het verkoopklaar maken, industrieel verveelvuldigen en/of verkopen van een product of werkwijze anderszins het exploiteren van een uitvinding. Een octrooi betekent voor de rechthebbende een vorm van eigendomsrecht op het betreffende product of een stuk techniek (werkwijze). Wereldwijd zijn er miljoenen octrooirechten van kracht en elk jaar komen er duizenden nieuwe octrooiaanvragen bij. Octrooibescherming in Belgi\u00eb en Nederland is in nationale wetgeving geregeld. Daarnaast zijn er internationale verdragen zoals het Europees Octrooiverdrag en is er EU-regelgeving op octrooigebied.\nEen octrooi geeft de octrooihouder in het algemeen het recht om anderen te verbieden de uitvinding bedrijfsmatig toe te passen, bijvoorbeeld te vervaardigen, in te voeren, te gebruiken, in voorraad te hebben enzovoorts. Er is geen overheidsinstantie verantwoordelijk voor de bescherming; de octrooihouder dient zelf praktische en juridische stappen te nemen als het vermoeden bestaat dat verleende octrooirechten worden aangetast.\nEen octrooihouder heeft niet \"automatisch\" op basis van het verleende octrooi het recht om de uitvinding toe te passen. In veel gevallen zijn daarvoor nadere vergunningen nodig, in Nederland bijvoorbeeld op grond van de Warenwet of op grond van de milieuwetgeving. Het is ook mogelijk dat octrooirechten van anderen toepassing van de uitvinding in de weg staan.\nOnderzoek naar bestaande octrooien kan digitaal gedaan worden op bijvoorbeeld de website Espacenet. Hiervan bestaat ook een Nederlandstalige versie.\nDefinitie.\nEen octrooi of patent geeft over het algemeen een exclusief recht om anderen te verbieden een uitvinding in of voor zijn bedrijf te gebruiken. Als iemand een octrooi heeft, wil dat nog niet zeggen dat diegene de uitvinding ook mag toepassen. Dat kan in strijd zijn met wetgeving of inbreuk maken op andermans rechten. Een octrooi is het recht om anderen te verbieden te doen wat in het octrooibewijs in de conclusies (claims) staat beschreven. Octrooi kan ook door anderen dan de uitvinder worden aangevraagd.\nEen octrooihouder krijgt daarmee voor een bepaalde tijd (in de meeste landen maximaal twintig jaar, te rekenen van de indieningsdatum van de octrooiaanvraag) het exclusieve recht op het uitbaten van zijn uitvinding. Voor het geldig blijven van het octrooi dient in de meeste landen jaarlijks octrooibelasting te worden betaald. Wordt dit niet (meer) gedaan of zijn de twintig jaar voorbij, dan is het exclusieve recht niet langer geldig en kan anderen niet verboden worden om de uitvinding toe te passen.\nEtymologie.\nHet woord \"octrooi\" gaat terug op het middelnederlandse \"octroy\" met de betekenis 'machtiging door een bevoegde autoriteit'. Het vindt zijn oorsprong in het latijnse \"auctorare\", dat betekent 'een contract aangaan, verbinden, verplichten' (van \"auctor\"). Octrooien werden vroeger ook verleend op ontdekkingen in het algemeen, bijvoorbeeld een ontdekking van een land.\nDe in onder meer Duitsland en Engeland gebruikte term 'patent' is afkomstig van het Franse 'lettres patentes', waarmee een bepaalde authentieke akte wordt aangeduid. De Franse term voor octrooi is 'brevet d'invention'.\nGeschiedenis.\nHet eigendomsrecht op uitvindingen, literatuur, muziek en kunst kon in de vroegmoderne periode worden beschermd door hiervoor octrooi aan te vragen bij de Staten-Generaal. Ontsluiting van de archieven over de periode 1626-1651 levert informatie op over techniek, nijverheid en oorlogsmateriaal uit die tijd zoals molens, wapentuig, een zelfspelend orgel, gloeioven of kanaalgraafmachine. Een bijzondere categorie was die van abstracte theorie\u00ebn, zoals een geheimschrift of de cirkelkwadratuur. Meestal boog een kleine commissie gedeputeerden zich over de oorspronkelijkheid van de uitvinding aan de hand van beschrijvingen, tekeningen of demonstratiemodellen. Er kon octrooi worden verleend voor een bepaalde periode die op aanvraag kon worden verlengd. Ook toen al vochten uitvinders het eigendomsrecht van anderen aan. Zo vroeg Gerhart Hoeben uit Dordrecht in 1626 met succes om een onterecht aan een ander verleend octrooi op een perpetuum mobile ongeldig te verklaren.\nDoel.\nHet octrooisysteem is bedoeld om de technische ontwikkeling vooruit te helpen. In ruil voor de openbaarmaking van de uitvinding krijgt de aanmelder octrooi. Voor de aanmelder kan dat interessant zijn om investeringen in onderzoek en ontwikkeling te beschermen. Het idee is om de ontwikkeling van een uitvinding de moeite waard te maken; zonder octrooibescherming zou een concurrent een product kunnen namaken zonder mee te betalen aan onderzoek en ontwikkeling, waardoor hij de uitvinder uit de markt zou kunnen concurreren \u2014 met het gevolg dat niemand meer in onderzoek en ontwikkeling zou investeren. Soms is geheimhouding een alternatief, maar vaak ook niet, bijvoorbeeld als de constructie van een geoctrooieerd apparaat eenvoudig kan worden achterhaald door het uit elkaar te halen. Bij octrooiverlening is de uitvinding, ondanks de openbaarmaking, toch beschermd. Wel kan de openbaarmaking ter informatie dienen voor verder onderzoek. Octrooien kunnen ook gebruikt worden als ondersteuning bij de verkoop van producten en processen.\nEen octrooi bemachtigen.\nEen octrooi geldt voor \u00e9\u00e9n land. Om uitvinders in staat te stellen in meerdere landen tegelijk een octrooi te verkrijgen, hebben sommige landen een gezamenlijk systeem opgezet. In Europa is een groep landen tot de oprichting van het Europees Octrooibureau (EOB) of \"European Patent Office\" (EPO) gekomen, grondslag is het Europees Octrooiverdrag. Deze instantie behandelt octrooiaanvragen centraal voor de staten die aangesloten zijn bij het verdrag. Daar kan men in een van drie talen (Frans, Duits, Engels) octrooi aanvragen voor alle of een deel van de deelnemende staten. Na verlening valt het octrooi uiteen in nationale octrooien. Ze krijgen in het desbetreffende land geldigheid, vanaf het moment dat het verleende octrooi in dat land wordt ingeschreven en er jaarlijkse instandhoudingstaksen worden betaald. Met betrekking tot de voorheen bijna altijd vereiste vertaling in de taal van het land is bij het Londen-protocol (april 2008) bepaald, dat landen die een van de drie talen van het Europees Octrooibureau als officieel erkende taal hebben, geen vertaling meer mogen verlangen. Een aantal andere landen, waaronder Nederland, heeft besloten dat wanneer het octrooi verleend is in een van de drie talen, alleen de octrooiconclusies nog vertaald moeten worden. Nederland heeft gekozen voor het Engels. Wanneer het octrooi in het Duits of het Frans verleend is, moet in Nederland ook de beschrijving in het Nederlands of Engels vertaald worden.\nHet EOB is een internationale organisatie en valt niet onder EU-wetgeving; wel kan de Europese Octrooiorganisatie EU-wetgeving overnemen, wat bijvoorbeeld in 1999 is gedaan voor wat betreft biotechnologische uitvindingen: Regels 26 t/m 34 EPC2000 zijn gebaseerd op EU richtlijn 98/44/EG. De Administrative Council bestaat uit door de lidstaten aangewezen leden.\nVoorwaarden aan het octrooi.\nAlleen uitvindingen zijn octrooieerbaar. Een octrooibureau zal dus allereerst kijken of een octrooiaanvraag wel een uitvinding betreft. Ontdekkingen als zodanig zijn bijvoorbeeld geen uitvindingen.\nDe basiseisen voor een \"octrooieerbare\" uitvinding zijn als volgt:\nEen uitvinding.\nOctrooien worden alleen verleend op uitvindingen. Deze eis dient ter onderscheid met andere vormen van intellectueel eigendom. Vooral wordt met de eerste bepaling onderscheid gemaakt tussen octrooi en auteursrecht (maar ook gemeenschapsmodellen, merkenrecht en dergelijke).\nDe vraag blijft wat een \"uitvinding\" nu precies is. Er is geen duidelijke definitie, al vinden de meeste deskundigen in Europa dat een uitvinding een stuk \"techniek\" moet betreffen. Sinds eind 2007 bepaalt het Europees Octrooiverdrag, en ook de Nederlandse octrooiwet, dat octrooien worden verleend \"op alle gebieden van de techniek\". Hiermee heeft de wetgever willen bevestigen dat octrooi alleen wordt verleend op techniek, iets wat (in Europa) al veel langer werd aangenomen, als een regel van gewoonterecht die bovendien wordt bevestigd door de taal van de wet. In de Rijksoctrooiwet 1995 blijkt dit \"techniek\"-vereiste bijvoorbeeld uit de bepaling over nieuwheid, die luidt 'Een uitvinding wordt als nieuw beschouwd, indien zij geen deel uitmaakt van de stand van de techniek'. Een puur abstract iets, zoals een foto of een stuk tekst, is geen techniek en kan dus niet met een octrooi beschermd worden.\nDe octrooiwet bevat een negatieve definitie: een aantal zaken wordt expliciet genoemd als \"geen\" octrooieerbare uitvinding. Zo zijn wiskundige methodes en ontdekkingen (bijvoorbeeld op natuurkundig vlak) uitgesloten. Een ontdekking is op zich nog geen uitvinding, maar kan wel de \"basis\" vormen van een uitvinding. De ontdekking dat een metaal stroom geleidt, kan worden gebruikt om een nieuwe elektriciteitsdraad uit te vinden.\nOok sluit de octrooiwet puur geestelijke activiteiten, werkwijzen voor het zakendoen en computerprogramma's uit van octrooi. Volgens de octrooiwet zijn deze uitsluitingen echter beperkt tot de genoemde zaken \"als zodanig\". Een uitvinding die meer is dan een computerprogramma als zodanig mag wel worden geoctrooieerd. Hoe dit precies moet worden uitgelegd, was de afgelopen jaren onderwerp van een heftige discussie rondom softwarepatenten. In oktober 2008 is in dit verband een aantal vragen voorgelegd aan de Grote Kamer van Beroep van het EOB. In mei 2010 heeft deze Kamer echter om formele redenen beslist niet bevoegd te zijn hierover te oordelen; zij was van mening dat de verschillende Kamers van Beroep van het EOB op dit gebied geen divergerende jurisprudentie hadden ontwikkeld en liet doorschemeren dat als een andere lijn gewenst was, hier een taak lag voor de wetgever.\nArtikel 53 somt op waarvoor geen octrooirecht kan worden verleend. Dit zijn uitvindingen waarvan commerci\u00eble exploitatie zich kant tegen de openbare orde of moraliteit. Daarnaast kunnen planten- en dierenvari\u00ebteiten, en processen die in essentie van biologische aard zijn, niet worden geoctrooieerd. Ook behandelmethoden van een menselijk of dierenlichaam door operatie of therapie en diagnostische methodes die op deze worden uitgevoerd, zijn uitgesloten, met uitzondering van producten die hierbij helpen.\nIn 2010 oordeelde de Grote Kamer van Beroep dat voor niet-microbiologische processen voor de productie van planten \u2013 die uit stappen bestaan voor het seksueel kruisen van gehele genomen van planten en het opvolgend selecteren van planten \u2013 in principe geen octrooi kan worden verleend, omdat het in strijd is met de essenti\u00eble biologische aard.\nUitvinding moet nieuw zijn.\nDe volgende eis is dat een uitvinding nieuw moet zijn. Een octrooi mag niet worden verleend op iets dat al bekend was. Dat klinkt logisch, maar het is geregeld een hindernis bij het verkrijgen van octrooi.\nEen uitvinding is nieuw als ze nog niet openbaar gemaakt is. De manier waarop dat gebeurt, is niet relevant. Een artikel in een dorpskrantje telt net zo zwaar als publicatie in een wetenschappelijk tijdschrift. Ook mondelinge publicaties (voordrachten, lezingen, discussies in het openbaar) tellen.\nHet toetsen op nieuwheid is een omvangrijke opgave, omdat het een overzicht vergt van de hele wereldliteratuur. De verschillende octrooibureaus beschikken over enorm uitgebreide bibliotheken van van alles en nog wat en indices erbij om onderwerpen op te kunnen zoeken. Toch worden octrooien na verlening regelmatig aangevochten bij de rechter omdat ze niet nieuw zouden zijn.\nRedelijk vaak wordt zo'n aanvechting gewonnen, want de \"stand van de techniek\" (de verzameling van alles wat bekend is in de wereld) is enorm en niemand heeft het volledige overzicht. Daarbij moet wel worden opgemerkt dat een rechtszaak over de geldigheid van een octrooi alleen wordt aangespannen als het niet evident is of het octrooi geldig is of niet.\nOverigens zijn er twee uitzonderingen voor openbaarmakingen die plaatsvinden kort voordat de aanvraag ingediend wordt. Indien een uitvinding zonder toestemming wordt gepubliceerd met het doel een octrooiaanvraag te saboteren, of als zij wordt geopenbaard op een expositie bij een Wereldtentoonstelling (dus niet een gewone vakbeurs), blijft de publicatie buiten beschouwing mits de aanvraag vervolgens binnen 6 maanden wordt ingediend. In bijvoorbeeld de VS geldt overigens sowieso een termijn van een jaar, ook na geldige openbaarmaking door de uitvinder zelf in bijvoorbeeld een artikel in een wetenschappelijk tijdschrift.\nUitvinderswerkzaamheid.\nDe belangrijkste eis bij een octrooi is echter niet nieuwheid, maar inventiviteit of (de wettelijke benaming) uitvinderswerkzaamheid. Dit noemt men ook weleens \"uitvindingshoogte\", hoewel dat eigenlijk een germanisme is. Een uitvinding mag geen kleine of voor de hand liggende variant op een al bekend apparaat, product of werkwijze zijn.\nAls men een paperclip heeft, kan men een stapeltje papier bij elkaar houden. Las twee paperclips aan elkaar en men kan twee stapeltjes papier bij elkaar houden. Alleen is het dan de vraag of zo'n dubbele paperclip wel het resultaat is van uitvinderswerkzaamheid.\nIn Nederland wordt voor het bepalen van de inventiviteit van een uitvinding gebruikgemaakt van de \"problem-solution approach\". Dit is ook de benadering die binnen het Europees Octrooibureau wordt toegepast. In het Verenigd Koninkrijk gebruikt men weer een andere toetsingsmethode. Om te bepalen of een uitvinding inventief is wordt uitgegaan van de \"gemiddelde vakman\" (die tevens een team van vakmensen kan zijn).\nIndustri\u00eble toepasbaarheid.\nDe laatste eis is dat een uitvinding industrieel toepasbaar moet zijn. Dit betekent min of meer dat een uitvinding waarop octrooi aangevraagd wordt, gebouwd moet kunnen worden, toegepast moet kunnen worden en moet werken.\n\"Industrieel toepasbaar\" wil niet zeggen dat alleen hightech of alleen machines geoctrooieerd kunnen worden. Maar de uitvinding moet wel geschikt zijn om gemaakt te worden in de industrie.\nH.G. Wells schreef ooit een verhaal over een ruimtevaartuig dat werkte met een metaal dat de zwaartekracht ophief. Daarop is geen octrooi mogelijk, want een dergelijk metaal bestaat niet en de uitvinder kan dus niet uitleggen hoe de uitvinding gebouwd kan worden. Een perpetuum mobile is in strijd met de natuurwetten en kan daarom ook niet worden geoctrooieerd, al blijven uitvinders het regelmatig proberen.\nEn het laatste punt zal ook duidelijk zijn: een uitvinding die niet werkt, is niet octrooieerbaar.\nIn de praktijk speelt het vereiste van industri\u00eble toepasbaarheid nauwelijks nog een rol. Tot voor kort was dat anders, toen \u2013 bij wijze van wettelijke fictie \u2013 methoden voor behandeling en diagnostiek uitgevoerd aan het menselijk of dierlijk lichaam niet voor industri\u00eble toepassing vatbaar werden geacht, maar tegenwoordig worden die zonder deze ingewikkelde omweg uitgesloten.\nHet recht op octrooi.\nIn principe mag iedereen octrooi aanvragen \u2014 een gewoon persoon of een rechtspersoon. Over het algemeen komt het octrooi toe aan de uitvinder, of aan alle uitvinders gezamenlijk als het een groep betreft. Octrooi op uitvindingen gedaan door personen in dienst van een ander, komt veelal toe aan de werkgever (bedrijven als Philips en IBM bezitten veel octrooien). Wie het octrooi ook bezit, de echte uitvinder \"moet\", behalve als dat niet gewenst is, op het octrooi genoemd worden (\"ere wie ere toekomt\").\nEen bijzondere situatie doet zich voor in het geval van \"botsing\": als twee personen of instanties tegelijkertijd hetzelfde uitvinden. In dat geval geldt de regel \"wie het eerst komt, het eerst maalt\". Dat wil zeggen: de eerste persoon die octrooi aanvraagt en waarvan de octrooiaanvraag gepubliceerd wordt, heeft het recht op octrooi. Degene die als eerste de uitvinding doet, heeft dus niet noodzakelijk het recht op octrooi \u2014 het recht op octrooi gaat naar de eerste die erom vraagt (uiteraard wel naar een echte uitvinder; men kan niet iemands octrooi stelen door als eerste naar het octrooibureau te gaan en de uitvinding te claimen). Tot mei 2013 vormden de Verenigde Staten hierop de enige uitzondering. Daar werd het systeem van de eerste uitvinder gehanteerd, en in het geval van een \"botsing\" was de uitvinder die het eerste succesvol was in het testen van zijn uitvinding in de praktijk degene die recht had op het octrooi. Met de \"America Invents Act\" is ook in de VS, voor nieuwe octrooiaanvragen, het principe van de eerste aanvrager ingevoerd.\nNietig laten verklaren octrooi, kosten.\nEen octrooi kan nietig worden verklaard. Degene die met succes een nietigheidsactie is gestart kan de proceskosten van de verliezer (de octrooihouder) vergoed krijgen. Gewoonlijk is dat een forfaitaire vergoeding, en blijft de winnaar dus met een deel van zijn advocaatkosten zitten. Indien er echter sprake is van een voldoende concrete dreiging van handhaving (een sommatie) is er geen sprake meer van een zuivere nietigheidsactie maar van een \"vooruitgeschoven inbreukverweer\". In die gevallen zal de rechter de verliezer veroordelen in de redelijke en evenredige proceskosten, die vaak tienduizenden euro\u2019s bedragen.\nOctrooi op groenten en fruit.\nIn Europa is het onder het Europees Octrooiverdrag verboden om essentieel biologische processen in de klassieke veredeling te octrooieren. In maart 2015 oordeelde de Grote Kamer van Beroep van het Europees Octrooibureau dat dit niet van toepassing is op producten die hieruit voortkomen, waardoor zaden, planten en vruchten wel geoctrooieerd kunnen worden wanneer deze een nieuwe eigenschap bezitten. Volgens critici is dit een bedreiging voor biodiversiteit en voedselzekerheid, en remt het de vooruitgang in de veredeling. De octrooihouders zien het juist als een manier om innovatie mogelijk te maken door bescherming van intellectueel eigendom.\nMaatschappelijke en economische functie octrooi.\nOctrooien kunnen op gespannen voet staan met vrije marktwerking, de octrooihouder kan immers zijn concurrenten verbieden soortgelijke producten op de markt te brengen. Octrooien zijn te rechtvaardigen als de optelsom van de mogelijk negatieve effecten op concurrentiewerking en de positieve effecten op innovatie die resulteren in een netto voordeel voor de maatschappij. Bovendien betreffen octrooien per definitie nieuwe producten of toepassingen, die vaak nog de weg moeten vinden naar een markt die v\u00f3\u00f3r de uitvinding werd gedaan nog niet bestond. In een dergelijke nieuwe markt kan \u00fcberhaupt geen sprake zijn van marktwerking.\nHet uitzicht op het verkrijgen van een beloning in de vorm van een octrooi is bedoeld om bedrijven te prikkelen investeringen in onderzoek te doen waar uiteindelijk de gemeenschap baat bij heeft. In tegenstelling tot het bedrijfsgeheim is een octrooi publiek te raadplegen met het doel anderen te instrueren.\nDe octrooihouder kan een licentie verschaffen aan anderen en daarmee inkomsten genereren. Octrooien kunnen ook strategisch worden ingezet, met het doel de concurrentie te dwarsbomen en te verzwakken. Agressief strategisch gebruik vraagt om defensief strategisch gebruik door concurrenten. Dat kan tot een kostbare wapenwedloop leiden waar uiteindelijk niemand beter van wordt, behalve octrooigemachtigden en advocaten. De Amerikaanse literatuur heeft het in dit verband zelfs over \"mutually assured destruction\", een kreet uit de tijd van de kernwapenwedloop, met de strekking dat als iemand het in zijn hoofd zou halen een concurrent voor inbreuk aan te klagen, hij zelf meteen teruggepakt zou worden.\nIn Nederland rapporteerde de commissie-Giskes in 2005 aan staatssecretaris Karien van Gennip: \"Het is de Adviescommissie gebleken in haar rondgang dat er grote maatschappelijke onvrede heerst over de kwaliteit van octrooien in het algemeen en op het gebied van software in het bijzonder, in die zin dat men van mening is dat octrooien worden verleend op triviale of marginale uitvindingen. De Adviescommissie beveelt aan dat Nederland zijn invloed aanwendt in de Administrative Council van de Europese Octrooiorganisatie (EOO) om dit kwaliteitsprobleem te adresseren en zich ervoor inzet dat de kwaliteit van verleende octrooien, in het bijzonder in het geval van software, wordt verhoogd. Dit zou kunnen door de norm voor inventiviteit aan te scherpen.\"\nIn de praktijk blijken multinationale ondernemingen onderling vaak een juridische wapenstilstand te hebben waarbij op grote schaal kruislicenties verschaft en verkregen worden zonder geldelijke stromen. Voor grote bedrijven zijn octrooien een middel om kleinere spelers in de markt onder druk te zetten, maar de praktijk van de afgelopen jaren leert dat kleine spelers ook grote bedrijven met succes kunnen aanklagen wegens octrooi-inbreuk. Zie bijvoorbeeld Eolas versus Microsoft.\nKritiek.\nJuridisten, economen, activisten, beleidsmakers, vertegenwoordigers van de industrie en handelsorganisaties hebben verschillende opvattingen over patenten. In de negentiende eeuw kwamen kritische perspectieven naar voren die vooral gebaseerd waren op de principes van vrijhandel. Hedendaagse kritiek herhaalt die argumenten en argumenteert dat patenten innovatie blokkeren en middelen verspillen (bijvoorbeeld met patentgerelateerde overheadkosten) die anders productief zouden kunnen worden gebruikt om technologie te verbeteren. Deze en andere onderzoeksresultaten laten zien dat patenten innovatie verminderden vanwege de volgende mechanismen:\nBig Data.\nVoorts worden sinds de commercialisatie van internet door bedrijven als Google, Amazon, Facebook en Microsoft steeds meer priv\u00e9-data onder een recht op gratis wereldwijd hergebruik gebracht dat deze bedrijven burgers vragen in ruil voor het gebruik van diensten als email, zoekmachine en berichten sturen.\nPrijzen als alternatief voor octrooien.\nSommige auteurs die voor hervorming van octrooien bepleiten, hebben het gebruik van prijzen voorgesteld als alternatief voor octrooien. Critici van het huidige octrooisysteem, zoals Joseph E. Stiglitz, zeggen dat octrooien geen stimulans bieden voor innovaties die niet commercieel verhandelbaar zijn. In de plaats van octrooien suggereert Stiglitz het idee van prijzen die kunnen worden toegekend om oplossingen voor mondiale problemen (zoals aids) te kunnen ontwikkelen.\nOctrooien verschaffen in wezen een tijdelijk monopolie op een product aan de eerste uitvinder of firma die het product bedenkt. Octrooien vari\u00ebren in duur, maar zijn ontworpen om lang genoeg mee te gaan zodat de innovator zijn investering terugverdient. Octrooien zijn een stimulans zolang het product dat wordt uitgevonden, via de vrije markt onder de consumenten wordt gedistribueerd. Hoewel veel gepatenteerde producten op de markt komen, kan de producent gelijk welke prijs aan het product toekennen, ongeacht de productieprijs, die doorgaans de prijs op de vrije markt bepaalt. Octrooien leveren echter winst op door de informatie aan anderen te beperken, er is geen vrije markt. Stiglitz ziet patenten als een probleem voor de innovatie van medicijnen en andere producten die niet zouden moeten gemaakt worden met het doel winst te maken, maar om wereldwijde problemen op te lossen.\nHet aanbieden van een prijs in plaats van een octrooi zou volgens Stiglitz het gebrek aan stimulans voor problemen zoals ziekte in ontwikkelingslanden aanpakken en het zou producten opleveren die onmiddellijk betaalbaar zijn in plaats van pas nadat het octrooi afloopt. Het toekennen van prijzen biedt een vast bedrag dat passend is voor de vergoeding van geneesmiddelenonderzoek. Tegenwoordig geven veel farmaceutische bedrijven veel geld uit dat via patenten is verdiend aan marketing en reclame, in de plaats van het te gebruiken voor onderzoek naar de medicijnen zelf.\nStiglitz beweert verder dat totdat generieke versies van geneesmiddelen in de schappen komen, wat gebeurt nadat een octrooi is verlopen, de kosten naar de consument worden doorgeschoven omdat de prijzen niet door de vrije markt worden bepaald. Deze kosten zijn zeker groot in ontwikkelingslanden en Stiglitz suggereert dat ze zouden worden verlaagd door prijzen aan te bieden in plaats van patenten. Stiglitz verdedigt het idee om geld van ontwikkelingssamenwerking te gebruiken om prijzen te financieren, omdat het meer hulp zou bieden dan waarvoor de fondsen nu worden gebruikt.\nSenator Bernie Sanders heeft in 2005 en 2007 wetgeving ingediend in de Amerikaanse Senaat. Sanders is al lang een voorstander van de idee\u00ebn van Stiglitz en is voorstander van een systeem van stimulansen voor innovatie in de geneeskunde en de farmaceutische sector boven een systeem van octrooien, waarvan hij argumenteert dat het zorgt voor bedrijfsmonopolies op geneesmiddelen en de prijzen van geneesmiddelen opdrijft."}
{"id": "6722", "revid": "62037", "url": "https://nl.wikipedia.org/wiki?curid=6722", "title": "Parsec", "text": "De parsec (meervoud parsecs, symbool \"pc\") is een afstandsmaat die gebruikt wordt in de astronomie, gedefinieerd als (648 000/\u03c0) AE, dit is 3,085 677 581 ... \u00d7 1016 m (bijna 31 biljoen kilometer), ongeveer 206 264,8\u00a0AE of 3,261 564 lichtjaar. Het woord zelf is een samentrekking van parallax en boogseconde.\nAchtergrond.\nDe parsec is de afstand die men vanaf de zon de ruimte moet ingaan, om de gemiddelde afstand aarde - zon onder een hoek van \u00e9\u00e9n boogseconde te zien.\nVanaf de bewegende Aarde gezien zal een ster oscilleren aan de hemel. Elke zes maanden ziet men een ster op een afstand van \u00e9\u00e9n parsec zich schijnbaar over een hoek van twee boogseconden bewegen. \nVan dit verschijnsel, dat parallax wordt genoemd, maken astronomen gebruik om de afstand tot de dichtstbijzijnde sterren te bepalen. Men kan het resultaat van de meting, in boogseconden, dus direct herleiden naar een afstand in parsec. De afstand in parsec is namelijk de reciproke (omgekeerde) waarde van de parallax in boogseconden. Zie Astronomische afstandsmeting.\nWaarde van de parsec.\nDe gemiddelde afstand van de aarde tot de zon is gelijk aan 1 AE (astronomische eenheid) = 149\u00a0597\u00a0870\u00a0700 meter. Een hoek van 1 boogseconde is uitgedrukt in radialen . De omgekeerde waarde hiervan is 206\u00a0264,8. Noemen we de afstand van \u00e9\u00e9n parsec \"d\", dan is de lengte van de boog waarop die ene boogseconde staat gelijk aan . In theorie zou voor de bovengenoemde astronomische afstandsmeting gerekend moeten worden met de tangens van de hoek van 1 boogseconde omdat het vlak van de aardbaan geen gebogen oppervlak is, maar voor de definitie van de parsec wordt de tangens benaderd door het aantal radialen, wat erop neerkomt dat de lengte van die boog gelijk genomen wordt aan \u00e9\u00e9n astronomische eenheid: . Dus . Uit bovenstaande berekening volgt dat \u00e9\u00e9n parsec overeenkomt met ongeveer 206\u00a0264,8\u00a0AE of ongeveer 3,261\u00a0564 lichtjaar.\nGebruik van de parsec.\nOm historische en praktische redenen gebruiken astronomen vaker de parsec dan het lichtjaar om afstanden aan te duiden. De dichtstbijzijnde ster Proxima Centauri staat bijvoorbeeld op een afstand van 1,3 parsec (4,2 lichtjaar). Hoe verder weg de ster ligt, hoe \"kleiner\" de parallax en hoek in boogseconden en hoe \"groter\" dus de afstand in parsec (en in lichtjaar).\nDe parsec en het lichtjaar zijn geen SI-eenheden.\nHet komt ook veel voor in de serie van films \"Star Wars,\" daar schept Han Solo op over het feit dat hij de Kessel Run heeft gemaakt in minder dan 12 parsecs.\nGrotere afstanden.\nVoor grotere afstanden worden wel de kiloparsec, megaparsec en gigaparsec gebruikt:\nGrotere eenheden zijn in de astronomie niet nodig. Met een leeftijd van circa 13,7 miljard jaar heeft alles in het heelal een waarnemingshorizon van ongeveer 46,5 gigalichtjaar. Dat is circa 15 gigaparsec."}
{"id": "6723", "revid": "68300463", "url": "https://nl.wikipedia.org/wiki?curid=6723", "title": "Dyslexie", "text": "Dyslexie (uit het Grieks ' dys- (\"verstoord\") en ' lexis (\"woord\"), dus verstoord lezen (ook wel (onterecht als \"woordblindheid\" aangeduid) is een term die in de wetenschap gebruikt wordt voor ernstige problemen met het kunnen lezen van woorden. Het is een lees- en/of spellingprobleem dat ernstig en blijvend (hardnekkig) is en dat onderscheiden moet worden van laaggeletterdheid als gevolg van gebrekkig onderwijsaanbod, een bredere omgevings-, neurologische, sensorische en/of gedragsproblematiek of verstandelijke beperkingen. Volgens internationale schattingen komt dyslexie bij 7% van de kinderen voor. De meeste schattingen liggen tussen 3% en 10%.\nIemand met dyslexie heet een dyslexticus of dyslectica (meervoud dyslectici en dyslecticae) maar wordt geslachtsneutraal meestal dyslect (meervoud dyslecten) genoemd.\nOnderzoek.\nAl in 1881 werd de aandoening door Oswal Berkhan beschreven, maar het was Rudolf Berlin die in 1887 hiervoor de term dyslexie bedacht. De term werd gebruikt om het geval van een jongen te beschrijven die veel moeite had met het leren lezen en schrijven, terwijl hij buiten deze gebieden wel over een normale intelligentie leek te beschikken. \nIn de literatuur worden twee vaardigheden het meest met dyslexie geassocieerd: het fonologisch bewustzijn en snelheid van benoemen van letters en lettergrepen. Het fonologisch bewustzijn verwijst naar het besef dat een woord uit afzonderlijke klanken is opgebouwd en verwijst naar het vermogen om spraakklanken of lettergrepen, bewust te kunnen opdelen of manipuleren (bijvoorbeeld een klank uit een woord weglaten, klanken verwisselen in woorden of woorden splitsen in syllabes of klanken). [1]\nProblemen alleen op het gebied van spelling worden dysorthografie genoemd en worden eveneens onder dyslexie geschaard.\nDe rol van het brein.\nHet brein bestaat voor een groot deel uit grijze stof. Deze grijze stof is een essentieel onderdeel van het brein dat betrokken is bij spiercontrole, sensorische perceptie zoals zien en horen, geheugen, emoties, spraak, besluitvorming en zelfbeheersing. Neurologisch onderzoek heeft aangetoond dat er substanti\u00eble verschillen zijn in de hoeveelheid en verdeling van grijze stof in specifieke hersengebieden bij personen met dyslexie. Deze verschillen kunnen bijdragen aan de lees- en schrijfproblemen die kenmerkend zijn voor dyslexie. Belangrijke bevindingen omvatten dat er minder grijze stof aanwezig is in bepaalde hersengebieden bij personen met dyslexie, met name in de linker temporale kwab, die betrokken is bij taalverwerking. Niet alleen de hoeveelheid grijze stof, maar ook hoe deze gebieden functioneren en met elkaar communiceren, kan verschillen bij mensen met dyslexie.\nImplicaties voor onderwijs en intelligentie.\nWanneer kinderen met dyslexie moeite hebben met leren lezen en schrijven, ontstaat vaak een leerachterstand. Deze leerachterstand mag echter niet lichtvaardig worden aangenomen als een uiting van lagere intelligentie. Dyslexie is een specifieke leerstoornis die losstaat van algemene intelligentie. Veel kinderen en volwassenen met dyslexie zijn zeer intelligent en beschikken over sterke vaardigheden op andere gebieden.\nEr kan bij dyslectici een leerachterstand ontstaan, doordat traditionele onderwijsbenaderingen vaak niet aansluiten bij de specifieke leerbehoeften van kinderen met dyslexie. Met de juiste ondersteuning en strategie\u00ebn kunnen mensen met dyslexie hun aandoening compenseren en vaak zeer succesvol zijn in hun educatieve en professionele leven. Vele succesvolle mensen in verschillende vakgebieden hebben dyslexie, hetgeen aantoont dat de stoornis niet gerelateerd kan zijn aan een vermeend gebrek aan intelligentie, maar eerder aan specifieke uitdagingen in taalverwerking.\nBekende personen met dyslexie.\nHedendaagse beroemdheden met dyslexie.\nDeze voorbeelden tonen dat dyslexie niets te maken heeft met een gebrek aan intelligentie. In plaats daarvan kunnen mensen met dyslexie vaak unieke talenten en sterke punten hebben of ontwikkelen, die hen zeer succesvol maken in hun gekozen vakgebieden. Vele succesvolle ondernemers, uitvinders en leiders zijn dyslectisch. Hun vermogen om \u201cbuiten de gebaande paden\u201d te denken en risico\u2019s te nemen, drijft vaak innovatie en verandering binnen hun organisaties en industrie\u00ebn. Publieke erkenning van succesvolle dyslectici op diverse terreinen kan als inspiratie dienen voor jongeren met dyslexie. Voorbeelden zoals Richard Branson en andere prominente figuren tonen aan dat dyslexie geen belemmering hoeft te zijn voor succes.\nDyslexie positief beschouwen als een bijzondere manier van denken en de unieke voordelen ervan erkennen en benutten biedt niet alleen voordelen voor individuen met deze cognitieve stijl, maar verrijkt ook onze gemeenschappen en culturen.\nErfelijkheid.\nDyslexie komt vaker voor bij jongens dan bij meisjes. Er zijn sterke aanwijzingen dat dyslexie erfelijk is. Kinderen met dyslexie in de familie hebben een grotere kans om dyslectisch te zijn dan kinderen van ouders zonder dyslexie. De kans dat een kind dyslectisch is als \u00e9\u00e9n van zijn ouders het ook is, is ongeveer 60%.\nDiagnose.\nIn Nederland mag de diagnose dyslexie enkel gesteld worden door een arts, gezondheidszorgpsycholoog of een orthopedagoog die is opgenomen in het BIG-register. In Vlaanderen zijn ook Masters en Bachelors in de logopedie daarvoor opgeleid.\nVoor het vaststellen van de diagnose moet worden uitgesloten dat de lees- en spellingproblemen een andere oorzaak hebben, zoals slecht lees- en spellingonderwijs op de basisschool, een verstandelijke beperking of omgevingsfactoren. Daarnaast moet worden aangetoond dat met kwalitatief goede bijlessen of logopedische therapie (Vlaanderen) de achterstand niet ingelopen wordt.\nKenmerken.\nTechnische leesvaardigheid:\nHet centrale kenmerk van dyslexie is een probleem met de verwerving van de technische leesvaardigheden. Dit kan zich uiten in onnauwkeurigheid van het lezen (of decoderen) van woorden en in problemen met de leesvloeiendheid. In het Nederlands is de leesvloeiendheid het symptoom dat het meest in het oog springt. Hoewel een behoorlijk niveau van nauwkeurigheid in lezen kan behaald worden, blijft leesvloeiendheid een inspanning , terwijl bij typische lezers het technisch lezen in de loop van de jaren een aandachts- en inspanningsloze activiteit wordt.\nSpellingvaardigheid:\nKinderen met dyslexie maken dezelfde type spellingfouten als kinderen zonder dyslexie. Aan het type fouten dat het kind maakt, kan niet gezien worden of het kind dyslexie heeft of niet. Kinderen met dyslexie maken meer fouten dan kinderen zonder dyslexie. Het type spellingfouten kan wel een richting geven bij de ondersteuning en behandeling.\nVroege jeugd.\nHoewel het belang van vroege signalering door divers onderzoek wordt benadrukt, kan in de kleuterperiode nog niet met zekerheid vastgesteld worden bij wie later sprake van dyslexie zal zijn. Hier kan pas een uitspraak over gedaan worden als het kind een periode van lees- en spellingonderwijs heeft gevolgd.\nLatere jeugd.\nHoewel dyslectische kinderen leren omgaan met hun problemen, hebben ze later als volwassenen subtiele problemen met luisteren en lees- en schrijfvaardigheid. \nTwijfels.\nKlinische (behandelings-) ervaringen laten zien dat het met betrekking tot dyslexie verkeerd is af te wachten en te zien hoe het kind zich ontwikkelt. Een vertraging bij het leren lezen kan snel veranderen in een aanzienlijke leesachterstand als er niets aan gedaan wordt.\nDidactische verwaarlozing.\nDyslexie kan onder andere worden vastgesteld als er kan worden uitgesloten dat het kind slecht onderwijs heeft gehad. In Nederland leert 25% van de kinderen onvoldoende vlot en foutloos lezen op de basisschool. Hiervan is 10% functioneel analfabeet. De schattingen over het percentage dyslectici lopen uiteen van 1%-3,5%. Toch kunnen bijna alle kinderen leren lezen. Dat betekent dat een groot deel van de kinderen onvoldoende door andere factoren leert lezen dan dat ze dyslexie hebben. Er zou dan niet gesproken moeten worden van dyslexie, maar van een kwaliteitsprobleem. De kwaliteit van de instructie is cruciaal om goed te leren lezen. De diagnose dyslexie wordt soms ten onrechte gesteld terwijl sprake is van didactische verwaarlozing. De oorzaak hiervan is dat scholen, leerkrachten en ouders de problemen in vele gevallen bij het kind zoeken en daarbij onvoldoende oog hebben voor de eigen rol.\nBehandeling.\nDe behandeling moet zo vroeg mogelijk starten om mogelijke achterstanden zo veel mogelijk te voorkomen. De behandeling blijkt effectiever wanneer het kind een mild leesprobleem heeft en geen andere stoornissen vertoont. Indien het kind meerdere leerstoornissen heeft of nog andere stoornissen zoals ADHD (attention deficit hyperactivity disorder) of ASS (autismespectrumstoornis), dan moet hier in de behandeling rekening mee gehouden.\u00a0 De behandeling is ook effectiever naarmate het kind gemotiveerd is. Een goede band met de logopedist kan de leesmotivatie verhogen. Om effectief te zijn moet de behandeling intensief, regelmatig en expliciet zijn. De behandeling wordt in Vlaanderen uitgevoerd door een logopedist. [1]\nImpact.\nKinderen met dyslexie die een probleem hebben met het begrijpend lezen, hebben vaak gevolgen op maatschappelijk en schools vlak. Moeite hebben om te begrijpen wat je leest is sterk verbonden met schools en maatschappelijk succes. Dyslexie kan hierdoor verschillende sociaal-emotionele gevolgen hebben, zoals een laag zelfbeeld, faalangst, etc. Onderzoek naar de ervaringen van mensen met dyslexie laat zien dat de ervaren gevolgen veel breder zijn dan het lees- en/of spellingprobleem alleen.\nFactoren die een gunstige invloed op de sociaal-emotionele ontwikkeling kunnen hebben zijn:\nDe zelfwaardering van jongvolwassenen met dyslexie neemt toe naarmate ze meer ouderlijke steun ervaren, de emotionele impact van negatieve ervaringen neemt hiermee af. [1]"}
