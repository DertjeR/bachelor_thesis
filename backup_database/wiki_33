{"id": "9841", "revid": "86479", "url": "https://nl.wikipedia.org/wiki?curid=9841", "title": "Syndroom (ziektebeeld)", "text": "Een syndroom is een ziektebeeld: een verzameling van verschijnselen die vaker in dezelfde combinatie optreedt, en dus als eenheid moet worden opgevat. \nAan een groot aantal syndromen is een eigennaam verbonden, meestal van degene die het syndroom het eerst beschreven heeft. Een voorbeeld is (de naamgever van) het syndroom van Gilles de la Tourette. Op het moment dat een syndroom voor het eerst als zodanig werd onderkend en beschreven, was de oorzaak (en dus de onderlinge samenhang van de diverse ziekteverschijnselen) overigens vaak nog niet duidelijk, zoals bij het syndroom van Meni\u00e8re en het syndroom van Cushing.\nEen dergelijke verzameling klinische tekenen kan daarnaast meerdere oorzaken hebben, en dus geen uitsluitsel bieden over de ziekte die aan de waargenomen symptomen ten grondslag ligt. Zo kan de verzameling aan symptomen die \"cushingsyndroom\" wordt genoemd, door meerdere pathologie\u00ebn (verschillende onderliggende aandoeningen) worden veroorzaakt. \nHet woord komt van het Grieks \u03c3\u03c5\u03bd\u03b4\u03c1\u03bf\u03bc\u03ae \"sundrom\u00e8\", van \u03c3\u03cd\u03bd \"sun\" [samen] en \u03b4\u03c1\u03cc\u03bc\u03bf\u03c2 \"dr\u00f3mos\" [loop] = samenloop. Het begrip \u03c3\u03c5\u03bd\u03b4\u03c1\u03bf\u03bc\u03ae werd door de Griekse arts Galenus al gebruikt in de betekenis van 'het samen voorkomen van bepaalde symptomen'."}
{"id": "9843", "revid": "264532", "url": "https://nl.wikipedia.org/wiki?curid=9843", "title": "Willy Vandersteen", "text": "Willebrord Jan Frans Maria (Willy) Vandersteen (Antwerpen, 15 februari 1913 \u2013 Edegem, 28 augustus 1990) was een Belgische striptekenaar. Hij is vooral bekend als bedenker en oorspronkelijke tekenaar van de stripreeks \"Suske en Wiske\", waar hij tot in de jaren zeventig nauw bij betrokken was.\nBiografie.\nJeugd.\nWilly Vandersteen, geboren als Willebrord Jan Frans Maria Vandersteen, was een zoon van een beeldhouwer/ornamentmaker. Zijn tekenaanleg en fantasie waren tijdens zijn kindertijd al opvallend. Geboren op het Stuivenbergplein, gelegen in de Antwerpse volkswijk \"De Seefhoek\" groeide hij daar ook op. Op de stoep van de eveneens in De Seefhoek gelegen August Sniedersstraat tekende hij wielerwedstrijden. Als jongen verslond hij boeken en droomde op school regelmatig weg tijdens de lessen geschiedenis.\nHij bedacht verhalen en toneelstukjes die zijn leeftijdsgenoten vervolgens naspeelden. Toen hij eens over de kruistochten geleerd had, trokken hij en enkele kinderen uit de buurt verkleed als ridders naar de kerk om er zich te laten zegenen. De onderpastoor zei hun echter dat het \"Heilige Graf\" al bevrijd was.\nZijn leraren berispten hem regelmatig met de woorden: \"Het enige waar jij goed in bent, is tekenen en opstellen schrijven, maar daar kan je later immers toch nooit je brood mee verdienen!\"\nTerwijl hij avondlessen tekenen volgde aan de Koninklijke Academie voor Schone Kunsten van Antwerpen hielp Vandersteen regelmatig zijn vader in diens werkatelier. Hij was zeker getalenteerd genoeg om in zijn voetsporen te treden. Toen in de jaren dertig de meer moderne en sobere architectuur van de art deco haar intrede deed, was de ornamentkunst plots uit de mode. Vandersteen besloot daarop timmerman te worden, totdat hij besloot dat decorateur meer iets voor hem was. Als etalageontwerper bij het Antwerpse warenhuis Innovation kreeg hij op een dag de opdracht een model uit een Amerikaans modetijdschrift op een paneel over te tekenen.\nVandersteen las het magazine eerst even door en stuitte toen per toeval op een artikel over strips. Het stuk boeide hem zo enorm dat hij besloot striptekenaar te worden.\nVroege carri\u00e8re.\nOnder het pseudoniem \"Wil\" tekende Vandersteen \"De lollige avonturen van Pudifar\" voor \"Wonderland\", de kindereditie op woensdag van het blad \"De Dag\". Tijdens de bezetting waren alle Amerikaanse strips door de nazi's verboden. Daarom was de hoofdredacteur van \"De Dag\" blij met werk dat door een Vlaming getekend was. Omdat de nazi's echter mensen ronselden voor hun werkkampen moest Vandersteen een veiliger beroep zoeken. Via zijn zwager vond hij een baan als grafiek-omzetter in een landbouw- en voedingsbedrijf. Omdat dit zo'n saaie baan was, begon hij uit verveling in de marges van de bladen te tekenen.\nVandersteen wekte sympathie op bij zijn collega's en afdelingschef en mocht het vakblad van de slagers illustreren. Ook de wachtkamer en de personeels- en vergaderzalen mocht hij onder handen nemen. Zo kwam hij in contact met de Nederlander Jean Meuwisse die sinds 1936 het blad \"Bravo!\" uitgaf en op zoek was naar Vlaams en Nederlands tekentalent nu er geen Amerikaanse strips meer mochten gepubliceerd worden. Vandersteen mocht nu wekelijks een pagina vol tekenen rond \"Sindbad de zeerover\", \"Thor de holbewoner\" en \"Lancelot\". Het waren stuk voor stuk erg onbeholpen, maar charmante strips die de lezers wel op de lachspieren werkten. Het werk was zwaar: Vandersteen pendelde elke weekdag tussen Antwerpen en Brussel en was meestal pas om 9 uur 's avonds thuis waarna hij dan pas aan het tekenwerk kon beginnen.\nTweede Wereldoorlog.\nToen de Tweede Wereldoorlog uitbrak, was Willy Vandersteen 27 jaar. Om zijn geld te verdienen, publiceerde hij heel wat spotprenten. Het vakblad \"Brabant Strip Magazine\" pakte in 2009 uit met tekeningen die Vandersteen in 1943 onder het pseudoniem \"Wil\" zou gemaakt hebben tegen de nazibezetter en onder de titel \"Dappere Jan\". Bronnen met klare voorbeelden van deze \"Dappere Jan\" zijn echter niet te vinden. Vandersteen werkte wel onder de schuilnaam of pseudoniem Kaproen mee aan cartoons voor magazines die collaboreerden met de Duitsers. Een duidelijk voorbeeld van een antisemitische spotprent van Kaproen is te zien op de website van EenVandaag (AVROTROS Nederland), waar we een viertal oorlogsspotprenten zien, getekend door Willy Vandersteen. Onder andere de tekening waar hij een Dietsche soldaat afbeeldt die een lelijke karikatuur van een Joodse man met gekromde neus buitenschopt. Het zijn illustraties in een brochure ter gelegenheid van een mars van 12000 Dietsche soldaten te Brussel in 1942, de Reimond Tollenaere Mars. De teksten onder de tekeningen werden geschreven door een beter gekende collaborateur, Bert Peleman die de naam \"Uilenspiegel\" als pseudoniem droeg. In 2011 bracht Standaard Uitgeverij een boek op de markt, getiteld \"De oorlogsjaren van Willy Vandersteen\".\nEerste reeksen.\nOp een dag liep hij op de vlucht tijdens een bombardement op de stad een oude scoutsvriend tegen het lijf. Deze was inmiddels uitgever geworden en vroeg Vandersteen of hij voor hem een heel stripalbum kon tekenen. In een week tijd tekende Vandersteen het album \"Piwo, het houten paard\". Het boek zou pas later verschijnen uit papiergebrek, maar Vandersteen werd wel betaald en kreeg de opdracht nog twee titels bij elkaar te tekenen, wat hij ook prompt deed.\nEen andere scoutskameraad van Vandersteen was drukker geworden en zocht hem op met de vraag of hij niet enkele jeugdverhalen kon tekenen voor hem. Er volgden 4 kleurrijke boekjes; \"Zoo ik een Indiaantje was\", \"Zoo ik een Eskimootje was\", \"Zoo ik een Zeerovertje was\" en \"Zoo ik een Riddertje was\". De verhalen werden door Casterman in het Frans vertaald.\nSuske en Wiske.\nMet de ervaringen die hij nu had opgedaan trok Vandersteen in 1944 naar de Standaard Uitgeverij met een nieuw stripverhaal rond twee nieuwe figuren; Rikki en Wiske. Naar Amerikaans voorbeeld wilde hij zijn strips in de krant laten verschijnen opdat ze zo een vast publiek zouden vinden. Het duurde een jaar vooraleer de uitgever de tijd rijp achtte om het verhaal uit te geven. Op 30 maart 1945 was de strip \"De avonturen van Rikki en Wiske\" voor het eerst in de krant \"De Nieuwe Standaard\" te lezen. Het was het eerste album van de zogenaamde Vlaamse ongekleurde reeks. Vandersteen was echter niet gelukkig met dat eerste avontuur. De naam \"Rikki\" was hem niet volks genoeg en bovendien was de manier waarop hij getekend was te veel op \"Kuifje\" ge\u00efnspireerd. Rikki was daarbovenop Wiskes oudere tienerbroer, terwijl Vandersteen Wiske liever een jongen die even oud als zij was als tegenspeler gaf. Zo verscheen Suske ten tonele in het tweede verhaal \"Op het eiland Amoras\". Tante Sidonia (toen nog Tante Sidonie) had al in het vorige album haar opwachting gemaakt en nu maakten ook Professor Barabas en het spook Sus Antigoon hun debuut. Lambik zou in 1947 zijn opwachting maken in \"De sprietatoom\", Jerom in \"De dolle musketiers\" (1952) en booswicht Krimson in \"Het rijmende paard\" (1962). De teletijdmachine werd voor het eerst gebruikt in \"De tuf-tuf-club\" (1952).\nDe reeks werd meteen een succes, temeer omdat er toen op Vlaamstalig stripgebied amper concurrentie was. De herkenbare situaties, het Antwerpse taalgebruik, het volkse karakter, de humor, spanning en knipoogjes naar de naoorlogse actualiteit vielen erg in de smaak bij de lezers. Ook Vandersteen zelf wist dat hij toen juist op het goede moment kwam:\n\"Het succes was voornamelijk aan drie factoren toe te schrijven. In de eerste plaats het tijdstip. Na vijf jaar oorlogsmis\u00e8re hadden we hier behoefte aan iets luchtigs, iets ontspannends. Geen zwaartillende literatuur, we hadden in de oorlog allemaal zelf romans genoeg meegemaakt. We hadden hier behoefte aan een glimlach bij het ontbijt. In de tweede plaats kregen Suske en Wiske een eigen volksaard mee. Als er gehekeld wordt, dan is dat een soort hekelen zoals de volksmens dat doet: goedmoedig kafferen op lokale wantoestanden. En ook de humor is bekend, de zalf van grauwe tijden. Ten slotte kwam er in die periode meer geld in omloop en er was meer vrije tijd. Er ontstond ruimte voor een tekenverhaal. Dat was mijn geluk.\"\nSuske en Wiske werden zo'n succes dat mensen alleen de kranten kochten om de strips. Toen Vandersteen in 1947 naar de krant \"De Standaard\" overstapte, volgden zo'n 250 abonnees hem op de voet. In de loop der jaren werd het in Vlaanderen een traditie de krant van achter naar voren te lezen. Eerst las men wat er die dag met Suske en Wiske gebeurd was voor men het overige nieuws doornam.\nOok andere kranten moesten nu hun eigen strips hebben om de concurrentie met \"De Standaard\" aan te kunnen. Zo maakte Vandersteen de weg vrij voor Marc Sleen, Jef Nys en vele andere striptekenaars in Vlaanderen.\nIn het najaar van 1959 maakte Vandersteen samen met de Antwerpse journaliste en schrijfster Maria Rosseels een rondreis door het Verre Oosten, een gebied dat hem altijd al had aangetrokken en waar hij ook al enkele van zijn verhalen had gesitueerd. De ervaringen die Vandersteen tijdens deze reis opdeed verwerkte hij in enkele van zijn volgende Suske en Wiske-verhalen (\"De gouden cirkel\", \"De sissende sampan\").\nLijst van \"Suske en Wiske\"-verhalen.\nDeze lijst toont een titeloverzicht van verhalen waar Willy Vandersteen aan heeft geschreven en/of getekend, met tussen haakjes het jaar van eerste publicatie. Een eventueel cijfer voor de titel is het cijfer waaronder het verhaal is uitgebracht in de Vierkleurenreeks.\nDe Bruegel van het beeldverhaal.\nHet succes van de reeks was zo groot dat Vandersteen in 1948 door het weekblad \"Kuifje\" benaderd werd met de vraag of hij ook voor hen wilde komen tekenen. Dankzij Vandersteen werd het blad ook buiten Franstalig Belgi\u00eb een succes. Hij zou van 1948 tot 1959 voor het weekblad verscheidene verhalen rond Suske en Wiske tekenen die later bijna allemaal in een blauwe kaft gebundeld zouden worden en daarom bekendstaan als de Blauwe reeks. Omdat Herg\u00e9 wilde dat Vandersteen een meer gladde professionele stijl hanteerde die bij de rest van het blad paste zien de figuren er heel anders en minder volks uit dan in de krantenstrips uit die dagen. Alles was technisch knapper getekend, Wiske kreeg een ander kapsel en werd net als Suske meer een tiener dan een kind, Lambik werd minder dom en allemaal hadden ze een veel gespierder uiterlijk. Tante Sidonia, professor Barabas en Jerom kwamen in deze reeks niet voor. De scenario's werden realistischer en de absurde en fantastische elementen verdwenen bijna volledig. De verhalen uit deze befaamde blauwe reeks worden gezien als enkele van de beste die Vandersteen ooit tekende: \"Het Spaanse spook\", \"De bronzen sleutel\", \"De Tartaarse helm\", \"De schat van Beersel\", \"Het geheim van de gladiatoren\" (ook wel \"Goud voor Rome\" genoemd), \"De gezanten van Mars\", \"De groene splinter\" en \"Het gouden paard\". De albums werden later in de Vierkleurenreeks hernomen, meestal in een verkorte uitgave.\nDe hoge eisen die Herg\u00e9 aan Vandersteens tekenstijl stelde zouden de tekenstijl van zijn krantenstrips later ook veranderen. In de plaats van de cartooneske vroege stijl kwam de ligne clairestijl. Herg\u00e9 noemde Vandersteen zelfs \"De Bruegel van het Beeldverhaal\".\nStudio Vandersteen.\nVandersteens strips verschenen nu in \"De Standaard\", maar ook in de afgeleide weekbladen van die krant: \"Ons Volk\", \"Ons Volkske\" en t Kapoentje\". Ook in \"Kuifje\", \"Overal\" en \"De Bond\" verschenen zijn tekeningen. Veel van de verhalen waren eenmalige vertellingen die in een meer realistische stijl getekend waren, zoals \"Tijl Uilenspiegel\", \"Strange Case of Dr Jekyll and Mr Hyde\" en meer historische, sciencefiction en detectiveverhalen. Maar ook gagstrips zoals \"De familie Snoek\", \"Het plezante circus\", \"De grappen van Lambik\", \"De vrolijke bengels\", \"De lustige zwervers \" en t Prinske\" bleven uit zijn potlood rollen. Omdat veel van deze reeksen nooit in albumvorm verschenen zijn, zijn ze ook nu nog gekoesterde verzamelobjecten voor stripliefhebbers. Vandersteen tekende al deze stripreeksen alleen en begon daarom in te zien dat hij wat hulp kon gebruiken. Zijn vrouw inktte al de tekeningen en spoedig nam hij talloze medewerkers in dienst die het inkten, kleuren, de lettering en het decors tekenen van hem overnamen. Zo ontstond in 1959 \"Studio Vandersteen\". De reeksen die niet aansloegen, liet hij vallen of overnemen door zijn medewerkers.\nVan 1959 tot 1967 verschenen de albums van Suske en Wiske in slechts twee kleuren (zwart en een rode steunkleur).\nDe eerste 66 albums zijn niet meer verkrijgbaar in hun oorspronkelijke uitgave.\nDe huidige nummering van de reeks begint daarom vanaf het albumnummer 67. Alle voorgaande albums werden onder nieuwe nummers opgenomen in deze vierkleurenreeks. Enkele albums, bijvoorbeeld 'Het Sprietatoom' (album 3 in de oorspronkelijke tweekleurenreeks, album 107 in de vierkleurenreeks), werden niet alleen ingekleurd, maar volledig opnieuw getekend.\nVanaf eind jaren vijftig, begin jaren zestig spraken zijn figuren ook geen Vlaams meer, maar Algemeen Nederlands zodat de reeks ook in Nederland een succes kon worden. In Suske en Wiske werden zelfs de namen van enkele hoofdpersonages veranderd: Tante Sidonie werd Sidonia en Wiskes pop Schabolleke (in sommige albums Schalulleke - dit staat voor lente-ui) werd Schanulleke. Ook begonnen veel albums allitererende titels te krijgen en moraliserende eindes.\nIn 1974 gaf hij Suske en Wiske uit handen als hoofdtekenaar. Paul Geerts zou tot 1999 de reeks voortzetten, sporadisch afgewisseld vanaf 1988 door Marc Verhaegen die in 2005 wegens twisten door de studio aan de deur werd gezet. Sindsdien verzorgt een wisselend team van \"Studio Vandersteen\" de albums. Toch bleef ook Vandersteen zelf nog jarenlang Suske en Wiske-verhalen maken. Het laatste album van zijn hand was De wervelende waterzak uit 1988.\nAndere reeksen.\nIn 1954 begon Vandersteen de westernstrip \"Bessy\". De collie was duidelijk gebaseerd op de populaire televisiehond \"Lassie\" en verscheen in het begin onder de schuilnaam \"Wirel\" (een samenvoeging van Vandersteens voornaam en die van naast medewerker Karel Verschuere). De reeks werd later ook een enorm succes in Duitsland, waar uiteindelijk meer dan 1000 verhalen verschenen.\nVandersteen liep ook al een paar jaar rond met het idee een ridderstrip te maken. Van jeugdschrijver Leopold Vermeiren kreeg hij de toestemming diens romanfiguur \"De Rode Ridder\" te gebruiken. Zo ontstond in 1959 een van zijn populairste reeksen, die hij in 1967 door Karel Biddeloo liet overnemen.\nDe komende decennia zou Vandersteen nog regelmatig nieuwe reeksen beginnen, vaak gebaseerd op verhalen van de schrijver Karl May rond Old Shatterhand en Winnetou die hij als kind graag gelezen had en zijn eigen verhalen rond bedacht. Hieruit ontstonden de stripreeksen \"Karl May\", \"Biggles\" en \"Robert en Bertrand\", maar ook puur eigen creaties zoals \"Jerom\", en \"Pats\"/\"Tits\". Veel van deze reeksen waren minder populair en werden zo gauw hij de serie beu was doorgegeven aan zijn medewerkers.\nVandersteen zou zich tijdens de laatste jaren van zijn leven onophoudelijk bezighouden met het bedenken van nieuwe reeksen en als adviseur optreden bij de series die hij aan zijn medewerkers had overgeleverd. De laatste reeks die hij begon was \"De Geuzen\" (1985-1990), een serie waar tien albums van verschenen en die hij nooit uit handen wilde geven.\nOp 28 augustus 1990 overleed Vandersteen. In zijn testament liet hij weten dat hij graag wilde dat zijn strips werden voortgezet. Zijn werk is nog altijd erg populair en behoort tot het Vlaamse culturele erfgoed en de meest geliefde tekenverhalen in het Nederlandstalig taalgebied.\nVeel Vlaamse striptekenaars leerden het vak bij zijn studio of werken er. Ondanks de veelgehoorde kritieken dat de strips die er getekend worden veeleer onge\u00efnspireerd bandwerk zijn geworden en vooral Suske en Wiske niet meer zo leuk of spannend zijn als weleer, verkopen de strips nog altijd goed. Van de oude succesreeksen weten echter alleen \"De Rode Ridder\" en \"Suske en Wiske\" zich nog staande te houden.\nOok na zijn dood kreeg Willy Vandersteen nog erkenning, zo eindigde hij in 2005 op nr. 29 tijdens de Vlaamse versie van de verkiezing van De Grootste Belg.\nStijl.\nVeel van Vandersteens strips bevatten humor en spanning. De verhalen spelen zich niet zelden af in een historische context en putten ook graag uit oude volkslegenden en sagen. Tot midden jaren zestig werd er in \"Suske en Wiske\" ook af en toe naar de actualiteit verwezen. Omdat dit in een krant beter werkte dan in de albums, vanwege het feit dat soort grappen tegen de tijd dat ze uitkwamen allang gedateerd waren, verdween dit aspect uit de reeks.\nZeker in \"Suske en Wiske\" speelde Vandersteen ook graag met taal door leenwoorden uit andere talen te verwerken in de namen en/of het woordgebruik van sommige personages. Ook rijm, pseudo-Middelnederlands, achterstevoren uitgesproken zinnen, woordspelingen, alliteraties en vervormingen van het Antwerpse dialect komen veelvuldig voor. De ondertoon van vele albums is conservatief maatschappijkritisch.\nStripprijs.\nIn 2010 werd er een Willy Vandersteenprijs ingesteld. Het is een Vlaams-Nederlandse albumprijs in het leven geroepen door het Vlaams-Nederlandse huis deBuren in Brussel, Stripdagen Haarlem en Strip Turnhout."}
{"id": "9844", "revid": "3914", "url": "https://nl.wikipedia.org/wiki?curid=9844", "title": "Suske en Wiske", "text": "Suske en Wiske is een Belgische stripreeks bedacht door Willy Vandersteen, die in het begin ook alle verhalen geheel zelf uitwerkte en tekende. Later is de stripreeks voortgezet door achtereenvolgens Paul Geerts, Marc Verhaegen en het duo Luc Morjaeu en Peter Van Gucht van Studio Vandersteen. Het is een van de populairste stripseries in Vlaanderen en een van de Belgische strips die ook in Nederland erg populair is geworden. De serie loopt sinds 1945 en daarmee is het de langstlopende stripreeks van de Benelux. Zie de lijst van verhalen van Suske en Wiske voor alle albums van Suske en Wiske.\nDe verhalen werden in eerste instantie gepubliceerd in \"De Nieuwe Standaard\" (1945-1947), later \"De Standaard\" (vanaf 1947), alvorens als album te verschijnen. Nadien zijn ze ook in allerlei andere Vlaamse en Nederlandse kranten voorgepubliceerd. Vanaf 1948 stonden ze ook in het striptijdschrift \"Kuifje\".\nDe verhalen zijn altijd in de eerste plaats humoristisch van aard geweest, met daarnaast vaak een moraliserende ondertoon. Soms staat een min of meer actueel maatschappelijk thema centraal. Daarnaast vormen allerlei elementen uit de (Vlaamse en Nederlandse) folklore, bekende sprookjes, volksverhalen, de geschiedenis en de mythologie vaak het uitgangspunt van een avontuur.\nGeschiedenis.\nBegin.\nVandersteen begon in de winter van 1944-45 met de eerste schetsen voor het verhaal \"Rikki en Wiske\". Hij legde deze schetsen voor aan twee directieleden van de Standaard Boekhandel, die een deel van het verhaal doorstuurden naar de redactie van \"De Nieuwe Standaard\". Daarop besloot uitgever Tony Herbert het verhaal te publiceren. Op 30 maart 1945 verscheen de allereerste aflevering van \"De avonturen van Rikki en Wiske\" in \"De Nieuwe Standaard\". In dit verhaal traden tante Sidonia, Wiske en Wiskes oudere broer Rikki op. Het verhaal verscheen in 1946 als album in de winkel, maar de verkoop liep in eerste instantie nog niet storm; na twee jaar waren er niet meer dan 7000 exemplaren verkocht.\nOp 19 december 1945 begon in de krant het eerste verhaal van Suske en Wiske met Suske erin, \"Op het eiland Amoras\". Dit verhaal werd in januari 1947 als eerste album in de zogenaamde Vlaamse ongekleurde reeks uitgegeven en werd wel meteen goed verkocht. Vanaf 8 maart 1946 verscheen de reeks ook in Nederland in de krant \"De Stem\". In het laatste nummer van \"Le Petit Monde\" in 1947 verscheen net de eerste aflevering van \"Le Singe Volant\" (\"De vliegende aap\"). Suske en Wiske heten hier Riri et Miette (later zijn ze \"Bob et Bobette\" gaan heten). Het was hun eerste verschijning in het Frans.\nStijgende populariteit.\nDe Suske en Wiske-verhalen werden al spoedig uitermate populair. Vandersteen doorspekte zijn verhalen met humor die varieerde van absurde grappen en \"running gags\", woordspelingen tot moppenboekachtige grappen. Soms werden er ook letterlijk moppen geciteerd. Met name in de beginjaren van de strip verwees Vandersteen regelmatig naar de actualiteit, een formule die in de kranten natuurlijk op dat moment perfect werkte, maar ook snel weer gedateerd raakte wanneer de verhalen eenmaal in albumvorm waren uitgegeven. Hierom verdween de actuele humor snel uit de reeks, hoewel de strip altijd een sterk maatschappijkritische ondertoon heeft gehouden.\nEen andere belangrijke factor voor het succes van de Suske en Wiske-reeks was Vandersteens verteltalent. Hij wist sfeerrijke, fantasievolle, spannende en mysterieuze plots van zeer uiteenlopende herkomst te bedenken (zie ook #Inspiratiebronnen). Ook kon hij dankzij de manier waarop de strip in de kranten verscheen op grote schaal gebruikmaken van cliffhangers. Verschillende verhalen uit de periode waarin Vandersteen zelf het meest bij de strip betrokken was (jaren 40-50) zijn echte klassiekers geworden, zoals \"Het eiland Amoras\", \"De vliegende aap\", \"De zwarte madam\", \"De stalen bloempot\", \"De ringelingschat\" en \"De dolle musketiers\".\nVolgens stripkenner Han Peekel droeg het feit dat de strips uitkwamen in albums, ook bij aan de populariteit. In die tijd verschenen strips meestal in kranten. Ook waren de albums betaalbaar, ook in de toenmalige crisisjaren na de Tweede Wereldoorlog. Die albums, waarvan er jaarlijks vier verschenen, werden vervolgens populair bij verzamelaars.\nPeekel stelt dat ook de thuissituatie van het gezin daaraan bijdroeg. Ogenschijnlijk is deze normaal, maar bij nader inzien is die verre van normaal. Zo zijn er geen vader en moeder aanwezig, maar worden de kinderen opgevoed door een tante en een oom, die eigenlijk geen oom is. Volgens Peekel is dit \"een meesterzet\": een standaard vader-en-moedersituatie zou het leven van de kinderen saai maken.\nVerschillende albumreeksen samengevoegd in de rode reeks.\nIn 1948 werd Vandersteen door Herg\u00e9 gevraagd om Suske en Wiske ook in het weekblad \"Kuifje\" te publiceren. Deze verhalen werden na publicatie in het stripblad uitgegeven in de zogeheten \"blauwe reeks\". In deze verhalen spelen Jerom, tante Sidonia en professor Barabas niet mee. De rol van Lambik werd evenwel belangrijker; in feite werd Lambik de derde hoofdpersoon. Daarnaast ondergingen de hoofdpersonages een metamorfose; zo oogden Suske en Wiske bijvoorbeeld volwassener en Lambik zag er een stuk heldhaftiger uit. De verplichte verbeterde tekenstijl had ook invloed op Vandersteens latere werk.\nIn maart 1959 voorzag N.V. Standaard Boekhandel de albums voor het eerst van een nieuwe lay-out. Er werd nu een rode steunkleur toegevoegd en de titelletters op de voorkaft waren vanaf nu in het geel. Ook de achterzijde werd vernieuwd. De eerste 66 albums zijn hierdoor oorspronkelijk ofwel alleen in zwart-wit, of met slechts \u00e9\u00e9n steunkleur verschenen. Het eerste verhaal dat al meteen in deze tweekleurenreeks verscheen was \"Het vliegende bed\". Enkele van de v\u00f3\u00f3r 1959 verschenen verhalen die te veel afweken van de nieuwe stijl werden in deze periode voor de eerste keer hertekend en heruitgegeven, zoals \"De sprietatoom\", \"De ringelingschat\", \"De spokenjagers\" en \"De dolle musketiers\". Aangezien deze paar verhalen iets later ook in de Vierkleurenreeks weer opnieuw zouden uitkomen, hebben ze in totaal drie albumnummers gekregen. De nieuwe serie werd al snel bekend onder de naam rode reeks.\nDe tweekleurenreeks bestond slechts een paar jaar. Alle verschillende reeksen waarin de verhalen waren verschenen, werden in 1967 samengevoegd tot \u00e9\u00e9n reeks die zo uniform mogelijk werd gemaakt. Toen de eerdere verhalen in deze reeks werden heruitgegeven, werden ook alle kafttekeningen vernieuwd. Het eerste nieuwe verhaal dat meteen in deze Vierkleurenreeks verscheen was \"De poenschepper\". Daarna zijn alle in de kranten voorgepubliceerde verhalen die tot dan toe alleen in de ongekleurde reeksen en/of de tweekleurenreeksen waren verschenen, in de Vierkleurenreeks heruitgebracht. \"Het eiland Amoras\" werd in de Vierkleurenreeks direct na \"De poenschepper\" als eerste verhaal heruitgebracht, daarna werd de volgorde echter geheel willekeurig.\nTot de verhalen die bij de heruitgave in de vierkleurenreeks in hun geheel zijn hertekend behoren \"Het eiland Amoras\", \"De vliegende aap\", \"De koning drinkt\", \"De witte uil\", \"Lambiorix\" en \"De kleppende klipper\". Enkele verhalen zijn in de vierkleurenreeks alleen ingekleurd zonder dat er iets aan de oorspronkelijke tekeningen werd veranderd, zoals \"De stalen bloempot\", \"De zwarte madam\" en \"De stierentemmer\".\nTeruglopend aandeel van Vandersteen.\nIn de beginperiode verzorgde Vandersteen zowel het scenario als de tekeningen en ook inktte hij de verhalen zelf. Het inkten was de eerste taak die hij zou overlaten aan iemand anders. Aan het einde van \"De mottenvanger\" (1949) nam Fran\u00e7ois Joseph Herman de inktpen over. Vanaf 1953 was Karel Boumans steeds meer betrokken bij het inkten (voor het eerst in \"De lachende wolf\"). In de loop van de reeks zou deze taak door diverse personen worden uitgevoerd, waarvan eerst Eduard De Rop en later Eric De Rop (vader en zoon) de meeste albums voor hun rekening namen. Eduard de Rop trad in 1959 in dienst bij Vandersteen. De eerste Suske en Wiske-verhalen waar De Rop een aandeel in had waren \"Het vliegende bed\" en \"Het gouden paard\". In 1965 begon Eugeen Goossens bij \"Studio Vandersteen\". Vandersteen was toen bezig met de \"Apekermis\" (1967). Een van zijn eerste bijdragen was aan \"Wattman\" (1967) en \"Jeromba de Griek\" (1967).\nVanaf ca. 1960 raakte Vandersteen gaandeweg steeds minder persoonlijk betrokken bij de totstandkoming van de Suske en Wiske-verhalen, mede omdat hij zich op het maken van andere strips (zoals \"Bessy\" en \"De Rode Ridder\") ging richten. De destijds 30-jarige Paul Geerts voegde zich in 1967 als nieuwe medewerker bij Studio Vandersteen. In eerste instantie hield Geerts zich alleen nog bezig met de productie van de \"Jerom\"-reeks in Duitsland. In 1969 vroeg Vandersteen hem om zich ook met \"Suske en Wiske\" te gaan bezighouden. \"De charmante koffiepot\" was het eerste verhaal in de serie dat werd ge\u00efnkt door Geerts, die dit overnam van De Rop. In deze periode hertekende Geerts ook onder meer \"De koning drinkt\" en \"De witte uil\", met het oog op de heruitgave van deze verhalen in de Vierkleurenreeks.\nVoortzetting van de reeks door Paul Geerts.\n\"De gekke gokker\" (1971) was het eerste verhaal waarvan ook het scenario helemaal van de hand van Geerts was, met enkele kleine aanpassingen door Vandersteen. In 1972 kreeg Geerts de volledige artistieke eindverantwoordelijkheid voor de Suske en Wiske-strip, als Vandersteens opvolger. Vandersteen stelde aan de voortzetting van de reeks door Geerts enkele strenge voorwaarden: de geest en filosofie die altijd al achter de verhalen schuilging moesten hetzelfde blijven, de karakters van de hoofdpersonages mochten niet veranderen en de verhalen moesten altijd in een positieve sfeer blijven eindigen. In 1971 begon Rita Bernaers met het verzorgen van de inkleuring van de verhalen.\nOndanks de overname bleef Vandersteen zelf ook in de tijd hierna in meer of mindere mate bij de strip betrokken. Hij werkte zelf ook nog de scenario's van enkele verhalen uit. Zo zijn de scenario's van \"De vinnige Viking\" (1976), \"Het Bretoense broertje\" (1983), \"De ruige regen\" (1985), \"De eenzame eenhoorn\" (1988) en ten slotte \"De wervelende waterzak\" (1988) nog door Vandersteen geschreven. Van die laatste twee albums verzorgde hij bovendien het tekenwerk en bij \"De ruige regen\" ging hij over de ruwe schetsen. Van de andere albums in dit lijstje was Geerts de tekenaar. Zodoende is \"De wervelende waterzak\" het laatste Suske en Wiske-album waar Vandersteen nog in eigen persoon aan meegewerkt heeft.\nVanaf \"Suske en Wiske\"-album \"De pompenplanters\", uitgekomen in november 1979, werd Eduard De Rop vervangen door Eugeen Goossens als inkter van de \"Suske en Wiske\"-verhalen.\nIn 1980 kwam Lilianne Govers in dienst bij Studio Vandersteen. Zij verzorgde de lettering van de Suske en Wiske-verhalen en een deel van het inktwerk. In 1984 begon Eric de Rop \u2212 de zoon van de eerder genoemde De Rop \u2212 zijn medewerking aan de stripreeks, en twee jaar later werd hij de nieuwe vaste inkter. Het eerste verhaal dat hij inktte was \"De bevende berken\", een reclame-album dat niet in de reguliere reeks is verschenen.\nIn augustus 1990 overleed Vandersteen. Op alle Suske en Wiske-albums is echter sindsdien Vandersteens naam blijven staan, ongeacht of hij aan het verhaal in kwestie enige inbreng heeft gehad. De naam van Geerts werd pas voor het eerst genoemd in \"De krachtige krans\" (1988). Vandersteen stelde bij testament een aantal voorwaarden aan voortzetting van de reeks. Zo blijven seks en drugs taboe en mogen er geen hoofdpersonen bijkomen of verdwijnen. Ook mogen de hoofdpersonen niet veranderen of verouderen, en ook een aantal bestaande situaties mogen niet veranderen; zo mogen Lambik en Sidonia bijvoorbeeld nooit huwen.\nInbreng van Marc Verhaegen.\nIn 1988 sloot Marc Verhaegen zich bij de Studio Vandersteen aan. Hij had op dat moment de taak een kortverhaal te maken dat als proloog kon dienen voor een reclame-uitgave van \"De schat van Beersel\" van Kredietbank. Dit moest tevens in de stijl van de blauwe reeks gebeuren. Vandersteen en Geerts besloten na het zien van dit verhaal om Verhaegen aan te nemen.\nVerhaegens eerste wapenfeit in de reguliere serie was het uitwerken van de tekeningen vanaf strook 179/180 in \"De speelgoedspiegel\" (1989). Nadien werd Verhaegen ingezet voor diverse nieuwe verhalen. Aanvankelijk bleef zijn inbreng nog beperkt tot het uitwerken van de tekeningen. \"De goalgetter\" (1990) was het eerste verhaal waarin Verhaegen een groot aandeel had. Daar verzorgde hij zowel het basisidee als de tekeningen. Het standaard aantal pagina's per album werd in deze periode teruggebracht van 56 naar 48. In \"De krakende carcas\" (1992) nam Verhaegen zowel scenario als tekeningen op zich.\nGedurende de jaren 90 wisselden Verhaegen en Geerts elkaar af voor het uitwerken van de albums. Soms werkten ze ook samen aan \u00e9\u00e9n album. Omdat Geerts nog steeds de offici\u00eble tekenaar was, bleef tot eind 2001 Verhaegens naam onvermeld in de albums. Steeds stond er 'scenario en tekeningen: Paul Geerts', ook al betrof het een verhaal van Verhaegen. Het laatste album dat nog volledig door Geerts gemaakt werd, was \"Het enge eiland\" (1999). In 2002 gaf Geerts tot slot ook officieel het stokje door aan Verhaegen, die reeds alle nieuwe verhalen op zich nam sinds het verschijnen van \"Het verdronken land\" (1999). Pas vanaf de offici\u00eble overname in 2002 werd Verhaegens naam in de albums vermeld in de plaats van die van Geerts. In \"De blote Belg\" (2001) werden Geerts en Verhaegen samen vermeld.\nIn 2005 werd Verhaegen aan de kant geschoven na een dispuut met Studio Vandersteen. De aanleiding was dat hij het plan had opgevat om Auschwitz als thema in een verhaal te verwerken, maar dit viel bij de overige medewerkers in slechte aarde. \"De formidabele fantast\" was Verhaegens laatste contributie. In 2016 onthulde Geerts in een interview dat de samenwerking met Verhaegen vaak erg moeizaam was geweest.\nOvername door Studio Vandersteen.\nSinds Verhaegen niet meer bij de productie van de verhalen is betrokken, wordt het werk in teamverband gedaan door Studio Vandersteen zelf. Peter Van Gucht als hoofdscenarist en Luc Morjaeu staan daarbij aan het hoofd van het tekenteam. Van Gucht had zich daarvoor reeds bewezen als scenarist van diverse kortverhalen. Hij verzorgde ook al het scenario van \"De flierende fluiter\", waar Verhaegen nog de tekenaar van was. Morjaeu daarentegen kwam nieuw over naar Studio Vandersteen nadat Verhaegen vertrokken was.\nZo ontstond een tekenteam onder leiding van Morjaeu (met Dirk Stallaert, Peter Quirijnen, Charel Cambr\u00e9 en Eric De Rop) en een scenarioteam onder leiding van Van Gucht (met Bruno De Roover en Erik Meynen).\nOmslag albums vanaf 2007.\nDe omslag van de albums werd opnieuw drastisch vernieuwd in de zomer van 2007. Studio Vandersteen nam afstand van de aloude rode kaft met in het midden een tekening die het hoofdthema van het verhaal uitbeeldt. Vanaf nu vulde de tekening de hele voorkant. Dit werd voor het eerst gedaan bij de albumuitgave van \"De curieuze neuzen\". Om de lezers te laten wennen aan de nieuwe vormgeving, koos de studio voor een mapje dat om het album werd geschoven. Het mapje zelf heette \"De magnifieke metamorfose\" en hierop was de traditionele rode kleur nog wel aanwezig. Daarnaast werden ook de afbeeldingen zelf van alle individuele albums door Morjaeu hertekend in de nu gangbare tekenstijl.\nDe metamorfose had tot gevolg dat de verhalen van v\u00f3\u00f3r 1967, waarvan de kaft bij de overgang van de tweekleuren- naar de vierkleurenreeks ook al opnieuw was getekend, nu voor de tweede keer van een hertekende kaft werden voorzien. In 2008 kwamen alle albums met de nieuwe cover op de markt.\nBelangrijkste personages.\nIn het tweede verhaal, \"Het eiland Amoras\", maken Suske en professor Barabas hun opwachting. Rikki verdwijnt spoorloos nadat in de aankondiging van het voornoemde verhaal wordt gemeld dat hij met een schoenenbon op pad wordt gestuurd. Vandersteen verklaarde later dat Rikki geen volwaardige tegenspeler van de veel jongere Wiske was en dat het personage bovendien te veel op Kuifje leek. Lambik trad voor het eerst op in het derde verhaal, \"De sprietatoom\" (1946). Jerom maakte zijn debuut zes jaar later, in \"De dolle musketiers\" (1952).\nNevenpersonages.\nTot de meest terugkerende nevenpersonages behoren:\nVerhaalthema's.\nInspiratiebronnen.\nVeel van de plots zijn gebaseerd op historische feiten. Voorts is er inspiratie geput uit allerlei grote literaire werken, bekende sprookjes, mythen en soms ook de Bijbel. In de periode 1949-1953 haalde Vandersteen zijn inspiratie vooral uit de klassieke mythologie, diverse bekende sagen en bekende romans. Zo zijn in \"De mottenvanger\" bijvoorbeeld veel elementen uit de klassieke Griekse mythologie verwerkt. \"Het bevroren vuur\" bevat overwegend sprookjeselementen en speelt zich daarnaast af in het tijdperk van de Noormannen. \"De ringelingschat\" is mede gebaseerd op Wagners \"Der Ring des Nibelungen\". \"De dolle musketiers\" is gebaseerd op Alexandre Dumas' roman \"De drie musketiers\".\nTussen 1953 en 1959 putte Vandersteen voor de verhalen nauwelijks uit klassieke literatuur. Een uitzondering hierop vormt \"De straatridder\", dat is gebaseerd op de klassieker \"Don Quichot\" van Miguel de Cervantes. In de latere verhalen komen elementen uit klassieke literatuur weer af en toe terug en in een enkel geval ook de Bijbel. Zo is \"De junglebloem\" (1969) een gedeeltelijke hervertelling van \"The Jungle Book\" van Rudyard Kipling. \"De kale kapper\" (1972) bevat elementen van het Bijbelse verhaal van Simson. \"Het dreigende dinges\" (1984) is mede gebaseerd op de roman \"Een hond van Vlaanderen\" van Marie Louise de la Ram\u00e9e.\nEen trend die zich vooral in de latere verhalen manifesteert is het sterk inhaken op populaire zaken en cult. Allerlei bekende films en televisieseries hebben door de jaren heen een inspiratiebron gevormd voor bepaalde Suske en Wiske-verhalen. Zo was \"Wattman\" (1967) een allusie op de populaire superheldenstrip Batman. \"De Texasrakkers\" (1959) was gebaseerd op de \"Tales of the Texas Rangers\". \"Jeromba de Griek\" (1966) werd ge\u00efnspireerd door de film \"Zorba de Griek\". \"Robotkop\" (1996), een verhaal van Paul Geerts, werd ge\u00efnspireerd door Paul Verhoevens actiefilm \"RoboCop\". Het beeldje van Manneken Pis heeft een belangrijke rol in \"Het kregelige ketje\".\nBekende kunstenaars en/of hun kunstwerken komen geregeld aan bod, zoals Peter Paul Rubens (\"De raap van Rubens\"), Jheronimus Bosch (\"De bibberende Bosch\"), Mozart (\"Het wondere Wolfje\"), Rembrandt van Rijn (\"De nachtwachtbrigade\"), Antoon van Dyck (\"Het rijmende paard\"), Vincent van Gogh (\"De kleurenkladder\"), M.C. Escher, Magritte en Salvador Dali (\"De kunstkraker\"). Als inspiratie voor \"De koning drinkt\" en \"De dulle griet\" dienden schilderijen met dezelfde naam van Jacob Jordaens en Pieter Breughel de Oude.\nSituering en geofictie.\nDe meeste Suske en Wiske-verhalen spelen zich in het heden en op een duidelijk omschreven plaats af. Zo zijn heel wat avonturen gesitueerd in het thuisland van de strip, Belgi\u00eb. Een aantal verhalen spelen zich af in Nederland (\"De Efteling-elfjes, De woelige wadden\"). Verder komen de hoofdpersonen geregeld op allerlei andere plaatsen binnen en buiten Europa. Soms reizen ze naar het Verre Oosten, zo onder meer in een aantal verhalen die eind jaren 50 en begin jaren 60 uitkwamen (\"De stemmenrover\", \"De gouden cirkel\", \"De wilde weldoener\", \"De sissende sampan\"). Vandersteen verwerkte in deze verhalen zijn eigen reiservaringen.\nHeel geregeld duiken er echter ook fictieve landen en plaatsen op (Chocowakije, Amoras, Bazaria, Kommersbonten). Enkele verhalen spelen zich gedeeltelijk af op een \u2212 fictieve \u2212 exoplaneet (bijv. \"De amoureuze amazone\" en \"De eenzame eenhoorn\"). Het eiland Amoras wordt daarbij weliswaar als een fictief land gepresenteerd, maar staat in feite model voor Antwerpen.\nOok komen de vrienden diverse malen in een pretpark. Zo bezoeken ze het Bellewaerde Park in \"De kattige kat\" (1985), de Efteling in \"De Efteling-elfjes\" (1977) en \"Fata Morgana\" (1988) en Phantasialand in \"De Rookburgh Rookies\" (2023).\nMaatschappelijke thema's.\nEigentijdse zaken worden geregeld als thema in de plots verwerkt. In de beginjaren verwees Vandersteen met name naar de Belgische politieke actualiteit van dat moment, en hoewel hij geen uitgesproken flamingant beweerde te zijn, stak er soms een pro-Vlaams karakter aan zijn personages of in de verwijzingen doorheen het verhaal. Sommige verhalen zoals \"De stalen bloempot\" en \"Lambiorix\" bevatten uitdrukkelijke verwijzingen naar de Koningskwestie. Omdat deze formule in een strip die dagelijks in de krant stond natuurlijk veel beter werkte dan in de albumversies, verdween dit aspect geleidelijk aan uit de reeks. De verhalen die uitkwamen de jaren 60 en 70 bevatten geregeld gedateerde verwijzingen naar de hippiecultuur en de Koude Oorlog.\nDe verhaalthema's waren aanvankelijk vooral gericht op Vlaanderen. Naarmate de stripreeks ook in Nederland steeds bekender en populairder werd, werd hier in de verhalen op ingehaakt doordat de thema's geleidelijk aan meer op Nederland werden geori\u00ebnteerd. Vaak werd er gewerkt met stereotiepe grappen rond de \"luie ambtenaar\", \"inhalige belastinginspecteur\", de \"leugenachtige politicus\", de \"domme politieagent\" en de hippie die zich niet wast.\nWaarden, normen en deugden waren al vanaf het allereerste begin in de serie aanwezig, maar naarmate de reeks langer liep werden ze steeds nadrukkelijker in de plots verwerkt. Vanaf de jaren 70 kwam in de verhalen de nadruk steeds neer op maatschappelijke en sociale kwesties te liggen. Zaken als milieuverontreiniging en -activisme, generatieconflicten en opvoedingsproblemen kwamen aan bod, evenals bedreigde diersoorten en vooral ook oorlog. Tijdens de jaren 90 keerde het politieke element weer af en toe terug, bijvoorbeeld in \"De koeiencommissie\" en \"De rebelse Reinaert\". De apartheid komt aan de orde in \"Kaapse kaalkoppen\". In de verhalen wordt geregeld de boodschap uitgedragen dat de rijke westerling beter hulp kan bieden aan de allerarmsten op de wereld, in plaats van geld te verdienen met de wapenhandel voor bloedige oorlogen. De vrienden zijn soms kritisch over de verkilling en verzuring van de maatschappij, bijvoorbeeld in \"De Krimson-crisis\".\nEen groot aantal van de verhalen speelt zich af in het verleden. Met name de verhalen die oorspronkelijk in de blauwe reeks verschenen, zijn gesitueerd in echt bestaande plaatsen in een bepaalde historische periode. Ook de gebeurtenissen die hier worden beschreven hebben vaak geheel of gedeeltelijk echt plaatsgehad. Daarbij is de strip zeker niet alleen maar lovend over de geschiedenis. Zwarte bladzijden zoals de Tachtigjarige Oorlog (\"Het Spaanse Spook\"), kinderarbeid (\"De hellegathonden\") en onderdrukking van het gewone volk (\"De gladde glipper\", \"De ringelingschat\", \"Het geheim der gladiatoren\", \"Het drijvende dorp\", \"De eenzame eenhoorn\"...) worden net zo goed aangekaart. In \"Het Spaanse spook\" (het eerste verhaal in de blauwe reeks) vechten Suske, Wiske en Lambik samen met de Geuzen tegen de Spaanse bezetting. In de oorspronkelijke versie van \"De stalen bloempot\" sprak Suske zich nogal fel uit voor de bouw van een kathedraal op Amoras, volgens de \"geest van het volk dat naar Vlaamse tradities streeft\". In \"Het gouden paard\" zijn Suske, Wiske en Lambik daarentegen op de hand van de Spaanse conquistadores onder leiding van Hern\u00e1n Cort\u00e9s.\nEr zijn ook enkele verhalen in de serie verschenen die juist futuristisch van aard zijn, zoals \"Tedere Tronica\" en \"De wolkeneters\". Ook de fictieve uitvindingen passen in dit rijtje.\nFolklore.\nFolklore vormt een andere belangrijke inspiratiebron voor sommige verhalen: \"Het monster van Loch Ness\", \"De krachtige krans\", \"Het geheim van de Kalmthoutse heide\", \"De jolige joffer\" en \"Het witte wief\" zijn typische voorbeelden. Figuren als de zwarte madam, Kludde en Lange Wapper komen rechtstreeks uit de Vlaamse folklore. Het verhaal van het Ros Beiaard en de Vier Heemskinderen wordt gebruikt in \"Het ros Bazhaar\".\nMagie.\nVeel Suske en Wiske-verhalen ontstaan uit dagelijkse situaties die meestal uitmonden in meer fantasierijke tot zelfs absurde plots. Magie is een sterk ingredi\u00ebnt in de reeks, en af en toe spelen spoken, tovenaars, heksen, draken, duivels, legendes en betoverde dieren een rol. Ook al dan niet toevallig gevonden magische voorwerpen kunnen een rol spelen in de avonturen.\nAl vanaf het allereerste begin van de strip is tijdreizen een belangrijk thema, met name naar specifieke periodes in het verleden. In veel verhalen uit de jaren 50 komen de hoofdpersonen op diverse magische manieren in het verleden terecht; pas later wordt de teletijdmachine het voornaamste middel daarvoor. Zo gebruikt een dru\u00efde in \"Lambiorix\" (1950) een magische urn om hen naar Caesars tijd te halen, in \"Het Spaanse spook\" (1950) stappen ze in een schilderij naar de zestiende eeuw, in \"De ringelingschat\" (1951) geraken ze in het jaar 1100 na uit een zilveren hoorn gedronken te hebben (en is het Vadertje Tijd die hen terughaalt). In de blauwe reeks-verhalen \"De Tartaarse helm\" (1953) en \"De schat van Beersel\" (1953) worden Suske, Wiske en Lambik onder hypnose naar de dertiende en vijftiende eeuw gebracht en weer teruggehaald. Ook na de uitvinding van de teletijdmachine komen de hoofdpersonen nog steeds op andere manieren in het verleden terecht.\nFictieve uitvindingen.\nProfessor Barabas heeft met zijn vele uitvindingen een belangrijke rol in veel verhalen. De beroemdste en meest gebruikte is de teletijdmachine, die al in \"Op het eiland Amoras\" (1946) opduikt, maar dan nog slechts dient om beelden uit het verleden te halen. De eerste maal dat ze daadwerkelijk wordt gebruikt om de hoofdpersonages naar het verleden te doen reizen is in \"De tuftuf-club\" (1951). In \"De duistere diamant\" (1958) komt de teletijdmachine wel voor, maar de hoofdpersonen reizen hier terug naar het heden met behulp van een magische armband.\nAndere bekende uitvindingen die geregeld in de verhalen terugkomen:\nEvolutie van de strip.\nTitels.\nVanaf eind jaren 50 werd er in de titels van de albums steeds meer alliteratie gebruikt in de vorm van een bijvoeglijk naamwoord gevolgd door een zelfstandig naamwoord. Dit begon met titels als \"De snorrende snor\", gevolgd door \"De duistere diamant\", \"De zwarte zwaan\", \"De zingende zwammen\", \"De wilde weldoener\", \"De sissende sampan\", \"De toornige tjiftjaf\", \"Het kregelige ketje\", \"De koddige kater\" enzovoort. Dit proced\u00e9 wordt tot op heden geregeld toegepast in de titels, hoewel sinds de tweede helft van de jaren 90 iets minder vaak.\nTaal.\nIn de beginjaren was de strip nog vrij volks van aard: de personages spraken Antwerps, dat in 1963 het veld moest ruimen voor Standaardnederlands. Omdat zoveel mensen de strips lazen werd het noodzakelijk het taalgebruik in het algemeen Nederlands te laten verlopen, zodat er geen aparte versies voor Vlaanderen en Nederland meer gemaakt hoefden te worden. Bovendien paste het 'afschaffen' van het Antwerps in de tijdgeest van de jaren 60, toen dialect als een obstakel in de strijd tegen Franse invloed werd gezien.\nTekenstijl en inkleuring.\nDe basistekenstijl is in de loop der jaren een aantal keer sterk veranderd, onder meer als gevolg van het feit dat er tot nu toe zeker vijf hoofdtekenaars (Vandersteen, Geerts, Verhaegen, Morjaeu en Van Gucht) met de serie bezig zijn geweest. Vandersteen had, toen zijn strip steeds succesvoller werd, zelf zijn tekenstijl al wat aangepast, onder meer door de personages een minder volks uiterlijk te geven. Vanaf begin jaren 60 werd er een nieuwe, aanzienlijk strakkere tekenstijl gehanteerd, die onder Paul Geerts tot eind jaren 80 werd voortgezet.\nGaandeweg werd de reeks getekend met de typische kenmerken van de klare lijn. De oorspronkelijke tekenstijl van Vandersteen was daarentegen veel volkser en losser uit de pols. Zo had Wiske in de allereerste verhalen nog een peervormig hoofdje, dat later in een ei is veranderd. Tante Sidonia droeg in het begin een klein zwart hoedje met spelden. Ook Suske en Lambik hadden in de eerste paar verhalen waarin ze meededen nog een heel ander uiterlijk. Met name het hoofd en aapachtige voorkomen van Jerom in de eerste paar verhalen waarin hij optrad, werden later geretoucheerd tot de latere, \"beschaafde\" versie. Ook het gezicht van Sidonia is bij de latere heruitgaven in de vierkleurenreeks veelal strakker en vastomlijnder gemaakt, in overeenstemming met de inmiddels gangbaar geworden tekenstijl.\nIn mei 2017 werd er weer een nieuwe make-over doorgevoerd: vanaf \"De planeetvreter\" kregen Suske en Wiske \u2212 zoals Studio Vandersteen het noemde \u2212 een eigentijdsere vorm. Het tweetal kreeg een aangepaste haardracht. Wiske kreeg verder borsten, net als Sidonia. Reden voor de aanpassingen waren de dalende verkoopcijfers. Vanaf \"De planeetvreter\" werden de albums bovendien in A4-formaat uitgegeven. Volgens Studio Vandersteen kwamen de tekeningen daardoor beter tot hun recht.\nKleding van de hoofdpersonages.\nIn de jaren 70 droegen Suske en Wiske al bruine olifantenpijpenbroeken, maar in de jaren 2000 werd tevens op de albumachterkanten hun traditionele kledij aangepast. Het verhaal \"Amber\" (1999) was het eerste waarin Wiske niet meer haar bekende witte jurkje draagt, maar een hanenkam en bijpassende kleding. Ook de kleding van Suske wordt aangepast, zo verruilt hij zijn vertrouwde zwarte broek voor een legerbroek. Toen Wiske plots voor de strip \"Big Mother\" een naveltruitje en een zwarte minirok kreeg en een groei kende als adolescente in haar attitude, kwamen er luide protesten van de lezers. Hieraan werd door de tekenaars, na in \"De koeiencommissie\" (december 2001) nog zo rond te lopen, gehoor gegeven. Sinds het verhaal \"De blote Belg\" (2002) droeg Wiske weer een witte jurk, maar nu zonder mouwen. In \"De primitieve paljassen\" (2006) kregen Suske en Wiske hun traditionele kleding weer bijna helemaal terug. Wiskes jurk had nu opnieuw mouwen, hoewel iets korter dan voorheen.\nBij een nieuwe make-over in 2017 werd onder meer de kleding van de hoofdpersonages opnieuw aangepast. Vanaf \"De planeetvreter\" is het rode shirt van Suske vervangen door een wit shirt met daaroverheen een hoodie met capuchon. Ook draagt hij nu een skinny jeans en gympen. Wiskes jurk is strakker gesneden en ze draagt laarsjes. Ook in de spin-off \"Amoras\" met een volwassener Suske en Wiske, en in de juniorreeks \"Klein Suske en Wiske\" werden de gestalten aangepast.\nOpschuivende tijdlijn.\nVanaf de jaren 50 begon Vandersteen steeds meer aandacht te besteden aan het nauwkeurig weergeven van allerlei achtergronddetails in de verhalen, zoals meubilair en huishoudelijke apparaten. Sindsdien zijn de verhalen altijd met hun tijd blijven meegaan; zo kwamen er steeds meer elektrische apparaten en ook het straatbeeld en allerlei andere zaken zijn voortdurend gemoderniseerd.\nDe strips zijn over het algemeen terughoudend over moderne uitvindingen. In enkele verhalen uit de jaren 50 bijvoorbeeld wordt televisiekijken als tijdverspilling gezien. Hoewel de vrienden in de nieuwere verhalen gebruikmaken van eigentijdse communicatiemiddelen zoals het internet en gsm's, blijven ze in bepaalde opzichten toch kritisch. Zo wordt in \"De koeiencommissie\" de moderne vleesindustrie bekeken, in \"De sinistere site\" en \"De kaduke klonen\" komen respectievelijk de gevaren van het internet en de kloontechniek aan bod.\nEind jaren 90 gaven de erven Vandersteen Paul Geerts en Marc Verhaegen opdracht om de verhalen te moderniseren. Zodoende werden het taalgebruik en de kledij van de figuren vrij grondig aangepast, terwijl ook nieuwe technologische hulpmiddelen \u2212 zoals de mobiele telefoon en de computer \u2212 nu een belangrijke rol kregen. In de Suske en Wiske-verhalen van na de eeuwwisseling wordt op grote schaal gebruikgemaakt van internet.\nKritiek op de evolutie.\nDe sfeer en beschreven situaties zijn in de latere verhalen dus steeds drastischer gaan afwijken van de oorspronkelijke Vandersteen-reeks, een evolutie die wel is aangeduid als het begin van de neergang in kwaliteit. Anderen vinden dat de reeks \u2212 naast het oorspronkelijke karakter \u2212 ook veel van haar humor en spanning verloor nadat Vandersteen de strip definitief had doorgespeeld aan zijn medewerkers. Veel van de oorspronkelijk door Vandersteen bedachte grappen zijn later herhaaldelijk opnieuw gebruikt. Toch bevatten ook de eerste tientallen verhalen die na de overname door Paul Geerts in 1972 zijn verschenen nog af en toe grappen of idee\u00ebn die door Vandersteen zelf waren bedacht. De terugloop in kwaliteit zou volgens sommige critici eind jaren 50 zijn begonnen.\nPaul Geerts kreeg tijdens zijn carri\u00e8re als hoofdauteur van de Suske en Wiske-verhalen vaak de kritiek dat hij de fantasie, humor en originaliteit van Vandersteen ontbeerde. Dit verwijt werd later vooral aan Verhaegen en Meynen gericht, die volgens sommige fans enkele van de slechtste en meest afwijkende verhalen ooit hebben gemaakt. Verhaegen weerde al dit soort kritiek af met het argument dat hij met zijn tijd moest meegaan om te voorkomen dat de reeks oubollig werd; zo zou de oorspronkelijke look van Wiske de eigentijdse jeugd niet meer aanspreken. Enkele verhalen van Verhaegen werden zeer laag gewaardeerd, zoals \"De ongelooflijke Thomas\" en \"De blote Belg\". In een interview uit 2016 toonde Paul Geerts zich ook niet lovend over de manier waarop Verhaegen omstreeks 2000 de reeks geheel had overgenomen en voortgezet. Geerts gaf ook aan dat hij alle affiniteit met de serie inmiddels had verloren.\nPublicaties.\nAlbumuitgaven.\nLater zijn de verhalen nog op tal van andere manieren uitgegeven, zoals:\nVertalingen.\nDe verhalen van Suske en Wiske zijn ook verschenen in een aantal andere talen (o.a. Afrikaans, Zweeds, Latijn, Esperanto en Fries) en streektalen (Gronings, Drents, Twents, Limburgs en Brabants).\nDe volgende namen worden in andere talen gebruikt:\nSpin-offs.\nMijlpalen.\n25-jarig jubileum.\nTer gelegenheid van de 25e verjaardag van Suske en Wiske in 1970 werd er in 1973 een jubileumboek uitgegeven, getiteld \"25 jaar jubileum uitgave\". Het was een gekartonneerde uitgave met een zilveren kaft. In het album is een biografie en bibliografie van Willy Vandersteen te lezen, alsook een heruitgave van de verhalen \"De avonturen van Rikki en Wiske\" en \"Het Spaanse spook\".\n50-jarig jubileum.\nTer gelegenheid van 50 jaar Suske en Wiske in 1995 verschenen er meerdere speciale uitgaven:\n60-jarig jubileum.\nOp 19 december 2005 was het precies 60 jaar geleden dat \"Op het eiland Amoras\" als vervolgstripverhaal van start ging in \"De Standaard\". Ter gelegenheid hiervan waren er in 2005 diverse feestelijkheden. De nieuwe albumuitgaven uit 2005 (\"De flierende fluiter\", \"De formidabele fantast\", \"Het slapende goud\" en \"De kaduke klonen\") zijn alle voorzien van een speciaal 60-jaar-logo. Op 19 december verscheen een trilogie, getiteld \"Vrienden voor het leven\", met hierin drie verhalen waarin het draait om vriendschap, namelijk \"Op het eiland Amoras\", \"De ringelingschat\" en \"De sterrenplukkers\". In het Stedelijk Museum te Zwolle was er een tentoonstelling ter gelegenheid van 60 jaar Suske en Wiske. Op zondag 24 juli 2005 werd de 60ste verjaardag van de serie gevierd in Bokrijk, waar alle personages present waren. Er was ook een speciale website geopend ter gelegenheid van het jubileum. Ten slotte is er een jubileumalbum uitgebracht getiteld \"Suske en Wiske 60 jaar!\". Hierin staan onder meer de geschiedenis van Suske en Wiske, interviews met striptekenaars en het korte verhaal \"Het mopperende masker\".\n65-jarig jubileum.\nAlle nieuwe albumuitgaven uit 2010 (\"De rillende rots\", \"De gamegoeroe\", \"De watersater\", \"De halve Havelaar\" en \"De stuivende stad\") werden voorzien van een speciaal 65 jaar-logo.\n70-jarig jubileum.\nTer gelegenheid van 70 jaar Suske en Wiske schreven zes bekende Vlamingen in 2015 hun eigen Suske en Wiske-verhaal.\nSpin-off-stripreeksen.\nVan Suske en Wiske zijn in de loop der jaren verschillende spin-offs gestart. De bekendste hiervan zijn:\nIn de spin-offreeksen \"Amoras\" en \"De Kronieken van Amoras\" is de tekenstijl vergeleken met de rest wat realistischer geworden. Ook is de sfeer van deze verhalen iets donkerder, met soms meer realistisch geweld. Ook het taboe op seks is hier enigszins opgeheven, en al worden de klassieke patronen en verhoudingen weliswaar gerespecteerd, is het dermate een ander universum dat hierin dergelijke vrijheden toe konden worden gelaten. De makers van de reeksen hebben hiertoe wel de nodige toestemmingen bekomen van Studio Vandersteen en de weduwe van Willy Vandersteen, in lijn met diens bepalingen voor de hoofdreeks zelf.\nTelevisieserie.\nVanaf 1955 waren er avonturen van Suske en Wiske op de Nederlandse televisie te zien. Pats' Poppenspel bracht ze op de buis.\nIn 1973 werd besloten om een nieuwe televisiepoppenserie te maken, gebaseerd op speciaal voor die serie te schrijven verhalen. Later zijn deze verhalen ook als albums uitgebracht en verschenen in de hoofdreeks. Het ging om \"De minilotten van Kokonera\", \"De gouden locomotief\", \"De zingende kaars\", \"De windbrekers\", \"De regenboogprinses\" en \"Het laatste dwaallicht\"; elk verhaal behalve \"De minilotten van Kokonera\" bestond uit vijf afleveringen van 22 minuten. De poppen waren vervaardigd door het atelier Creatuur in samenwerking met Andr\u00e9 Henderickx, een Schiedamse glazenier/kunstenaar. Er werd voor elk figuur een aantal koppen met verschillende gezichtsuitdrukkingen gemaakt. De decors en rekwisieten kwamen op basis van gedetailleerde ontwerpen van Studio Vandersteen tot stand.\nDe stemmen waren van Paula Majoor (Suske), Hellen Huisman (Wiske), Henk Molenberg (Lambik), Trudi de Kat (Sidonia), Wim Wama (Jerom en Krimson) en Cees van Oyen (professor Barabas). Wim Povel die de scenario's schreef, had op de later verschenen lp de rol van verteller, hoewel in de televisieserie de verhalen door Lambik aan elkaar gepraat werden.\nDe serie werd geregisseerd door Patrick Lebon en de muziek was geschreven door Piet Souer. In Nederland zond de TROS de serie uit van oktober 1975 tot en met december 1976. In Belgi\u00eb werd de serie door de BRT uitgezonden in de periode oktober 1976 tot en met februari 1977. In 1984 en in de zomermaanden van 1990 werden de afleveringen herhaald.\nEen opvallend verschil met de strip was dat Jerom in de poppenserie zijn ogen open had.\nTekenfilms.\nDe eerste tekenfilms van Suske en Wiske werden gemaakt door Belvision, destijds een onderdeel van uitgeverij Le Lombard, en werden tussen 1955 en 1958 uitgezonden op de Belgische nationale televisie. Het waren rudimentaire, nogal amateuristische tekenfilms in zwart-wit en gebaseerd op de strips.\nEr zijn ook meerdere tekenfilms gebaseerd op de verhalen van Suske en Wiske, gemaakt door Atelier5. Ze waren eind jaren 80 en begin jaren 90 op VTM te zien. Ze zijn ook uitgebracht op VHS en dvd. In 2017 verscheen een 3D-CGI-animatieserie van \"Suske en Wiske junior\" door Grid Animation i.s.m. met Doghouse Films en de VRT.\nMerchandising.\nAl in 1947 verscheen er een Schanulleke-pop op de markt, die werd verkocht door de firma Morena. Twee jaar later bracht de Antwerpse uitgeverij Imago vier Suske en Wiske-postkaarten uit. In 1952 vervaardigde de firma Keram uit Heverlee vier porseleinen beeldjes van Suske, Wiske, Lambik en Sidonia. Vanaf 1952 verschenen er ook kleurboeken van Suske en Wiske. Verder werden foldertjes, vloeipapier en bladwijzers van Suske en Wiske als gratis geschenk meegegeven aan de klant. In sommige verhalen wordt reclame gemaakt voor Suske en Wiske-producten die op de markt waren, door het verwerken van deze producten in de verhaallijn.\nIn 1954 verschenen er voor een firma in Lint zes jampotjes waarop de vijf hoofdpersonages en Sus Antigoon waren uitgebeeld. Eind jaren 50 werden er bij een actie van Grand Bazar 50.000 \"Jerom-klikkertjes\" uitgedeeld. Vanaf de jaren zestig brachten de grote firma's steeds meer op Suske en Wiske-gadgets op de markt. Zo kwam chocoladefabriek Van Houten in 1968 met sleutelhangers, firma Novesia in 1976 met puzzels en snoepfabrikant Rowntree eind jaren '70 met poppenkastpoppetjes. Studio Vandersteen bracht daarnaast buiten de reguliere hoofdreeks om enkele speciale Suske en Wiske-verhalen uit die dienden om een product te promoten, zoals \"De gouden bloem\" (1974).\nWeekblad.\nTien jaar lang, van 1993 tot 2003, hadden Suske en Wiske ook een eigen weekblad, \"Suske en Wiske\", waarin naast strips van Standaard Uitgeverij ook nieuwe generaties striptekenaars konden publiceren. Hoewel het blad vrij succesvol was, bleek eind 2003 dat het doorzetten niet meer kostendekkend was, en daarom besloot de uitgeverij de publicatie te staken.\nToneelstuk en musical.\nIn 1994 liep in Antwerpen een toneelstuk rond Suske en Wiske. De opvoering was zo succesvol dat het ook in Nederland een tijd toerde. In zekere zin was dit een voorloper van de latere musical, al was het verhaal in dit geval niet gebaseerd op een bestaand album.\nIn juli 2002 ging een nieuwe musical in premi\u00e8re, gebaseerd op het verhaal \"De spokenjagers\". Deze werd zowel in Belgi\u00eb als in Nederland opgevoerd. De laatste voorstelling was in februari 2003.\nIn 2008 werd er een musical opgevoerd rond het klassieke verhaal \"De circusbaron\". Deze musical toerde rond in Belgi\u00eb en Nederland. In 2015 bracht Van Hoorne Entertainment de musical terug naar de theaters ter ere van de 70ste verjaardag van Suske en Wiske. De musical is in 2016 in verschillende theaters te zien.\nSpeelfilm.\nIn 2004 verscheen de speelfilm \"De duistere diamant\", naar het gelijknamige verhaal. Deze film werd geregisseerd door Rudi Van Den Bossche. Het is de enige speelfilm tot nu toe met een Suske en Wiske-verhaal als basis.\nAnimatie.\nDe 3D-animatiefilm van het verhaal \"De Texasrakkers\", \"De Texas rakkers\", is in de zomer van 2009 in de bioscopen uitgekomen.\nComputerspellen.\nEr verschenen meerdere computerspellen meestal bedoeld voor Windows of macOS. In een later fase verschenen er ook versies voor draagbare consoles.\nNaar aanleiding van de animatiefilm \"De Texasrakkers\" werd besloten om er ook een computerspel op te baseren.\nVan Klein Suske en Wiske verscheen:\nPodcast.\nAls eerbetoon aan de strip en haar makers werd er in 2019 een podcastreeks in het leven geroepen door Koen Maas, De perfecte podcast. Daarin worden makers, kenners en liefhebbers van de strip aan het woord gelaten en wordt er achtergrondinformatie over Suske en Wiske aangeboden aan luisteraars van de podcast. Gasten als Paul Geerts, Eric de Rop en Charel Cambr\u00e9 vertellen over hun periode bij Studio Vandersteen of hun band met Willy Vandersteen. Ook tv-presentator Han Peekel is te horen als uitdrager van het beeldverhaal in Nederland in de jaren tachtig en negentig in zijn populaire kinderprogramma Wordt Vervolgd.\nConcurrerende strips.\nHet succes van Suske en Wiske inspireerde ook andere striptekenaars in Vlaanderen. Marc Sleen, die van huis uit cartoonist was, werd door zijn krant aangespoord om een eigen stripreeks te beginnen en zo de concurrentie met Suske en Wiske aan te gaan. Dat werd uiteindelijk \"Nero\". Pom begon in 1950 Piet Pienter en Bert Bibber en Jef Nys in 1955 met \"Jommeke\".\nCulturele invloed.\nMuseum.\nIn 1997 werd een stripmuseum in Kalmthout geopend waar deze stripreeks centraal staat.\nHitparade.\nOp een fanwebsite kan jaarlijks worden gestemd op de favoriete verhalen. \"De schat van Beersel\" (uit 1952-1953) voerde in de meeste edities de lijst aan. Ook de andere zeven verhalen uit de blauwe reeks (1952-1957) staan in de top 35, waarvan drie de top 3 bekleden. Opvallend is dat alle 32 verhalen die in de periode juni 1978 - april 1984 verschenen, relatief laag scoren. De albums van Willy Vandersteen worden het hoogst gewaardeerd, die van zijn opvolgers beduidend lager.\nOverig.\nToen het toenmalige Six Flags Belgium in 2005 transformeerde naar Walibi Belgium, besloot het park om extra aandacht te vestigen op Belgische stripfiguren. Naast Lucky Luke, die al sinds 1998 in het park te zien was, kregen ook Bollie en Billie en Suske en Wiske een plaats in het park. De zone rond Suske en Wiske bevond zich in het voormalige Italiaanse gedeelte van het park. Naast een standbeeld van de hoofdpersonages in torenvorm stond ook een beeld van Sidonia in de Gyronef. Suske en Wiske kregen ook een eigen attractie toegewezen, de botsautootjes kregen de naam Tuf Tuf Club mee.\nIn 2017 werd in Antwerpen het indoorpretpark Comics Station geopend. Het werd gethematiseerd naar 6 verschillende Belgische stripreeksen waaronder Suske en Wiske. Het heeft daar ook een eigen themazone.\nLiteratuur.\nLiza Noteris (red.): Belgi\u00eb door de ogen van Suske en Wiske. Houtekiet, 2024. ISBN 9789052408934"}
{"id": "9845", "revid": "961979", "url": "https://nl.wikipedia.org/wiki?curid=9845", "title": "Sint-Pietersbasiliek", "text": "De Sint-Pietersbasiliek (Italiaans: \"Basilica di San Pietro\") is een katholieke kerk en \"basilica major\" aan het Sint-Pietersplein in Vaticaanstad. De kerk werd tussen 1506 en 1626 gebouwd in late-renaissance en barokarchitectuur op de plaats van het vroegere Circus van Nero in Rome, waar volgens de overlevering de apostel en eerste paus, Petrus, gekruisigd en begraven werd. Het is een belangrijk bedevaartsoord voor katholieken en geldt als de eerste van de zeven pelgrimskerken van Rome.\nDe Sint-Pietersbasiliek was de grootste kerk ter wereld tot 1989, toen ze in grootte werd overtroffen door de Basilique Notre-Dame de la Paix in Yamoussoukro, de hoofdstad van Ivoorkust (zie Lijst van grootste kerken).\nGeschiedenis, ontwerp en bouw.\nDe Oude Sint-Pietersbasiliek.\nKeizer Constantijn de Grote gaf opdracht om de eerste Sint-Pieterkerk te laten bouwen. De bouw startte tussen 318 en 322 en duurde ongeveer 30 jaar. Het gebouw had de vorm van een basilica, een veelgebruikte vorm in de oudheid.\nNieuwbouw.\nIn de vijftiende eeuw was de oude Sint-Pieter, na elfhonderd jaar, in zeer slechte staat. Paus Nicolaas V liet Bernardo Rossellino het gebouw opknappen, maar de pogingen werden al gauw gestaakt. In 1506 werd de oude basilica gesloopt en een nieuwe kerk ontworpen voor paus Julius II. Na Bramantes oorspronkelijke ontwerp, gebaseerd op het Griekse kruis, werden door de daaropvolgende hoofdarchitecten grotere en kleine veranderingen doorgevoerd.\nToen Bramante stierf, waren slechts de funderingen voor het koor gelegd, en onder leiding van Rafa\u00ebl werd het geheel weer gesloopt en opnieuw opgebouwd. Het schip werd qua ontwerp verlengd, waardoor alsnog een Latijns kruis ontstond als grondvorm.\nDe volgende bouwleider was Antonio da Sangallo, die voortborduurde op Rafa\u00ebls ontwerp, maar desondanks een gedeelte van de kerk weer liet slopen. Toen Sangallo in 1546 overleed, was men net begonnen met de apsis en de bogen die de grote koepel zouden ondersteunen.\nVoor de vierde keer echter werd de basiliek ontmanteld, toen Michelangelo pro Deo de bouw overnam. De enorme sommen geld die met de bouw gemoeid waren, werden vooral door de opbrengst van de verkoop van aflaten gefinancierd. Michelangelo gebruikte Bramantes bouwtekeningen en bouwde de kerk in de vorm van een Grieks kruis. Het schip werd in 1615 alsnog uitgebreid door de architect Carlo Maderno omdat de kerk groter moest worden dan oorspronkelijk gepland. Na deze verlenging was het schip veertig meter lang. Veel van de interne decoraties, waaronder het reusachtige baldakijn onder de koepel, zijn gemaakt door de Italiaan Gian Lorenzo Bernini, die ook elders in Rome veel kunstwerken heeft gemaakt.\nMerkwaardig is dat de kerk verkeerd om staat. De ingang is in het oosten en het altaar staat in het westen. De basiliek werd op 18 november 1626 ingewijd.\nVerkoop van aflaten.\nOm de kosten van de bouw te dekken vroeg de Rooms-Katholieke Kerk aan gelovigen geld voor het afgeven van een aflaat. Met een aflaat sprak de kerk iemand vrij die tegen de leer van de kerk had gehandeld en straf verdiende, de persoon zou dan na overlijden niet verbranden in het vagevuur. De praktijk om aflaten te verkopen ontstond in de elfde eeuw, in Duitsland bestond al langer weerstand tegen deze financieringsmethode. In 1517 protesteerde de priester en hoogleraar Maarten Luther met een brief aan de aartsbisschop tegen de plaatselijke handel in aflaten, wat uiteindelijk mede zouden leiden tot de Reformatie.\nAlbrecht van Brandenburg was op 23-jarige leeftijd (1513) aartsbisschop van Maagdenburg en administrator van het bisdom Halberstadt. Een jaar later (9 maart 1514), werd hij door het domkapittel van Mainz als keurvorst en aartsbisschop van Mainz voorgedragen, mede omdat Albrecht beloofd had de door Mainz te betalen servituten en palliumgelden over te nemen.\nAlbrecht bezat evenwel al de bisschoppelijke zetels van Maagdenburg en Halberstadt en nog een zetel erbij was in strijd met de kerkelijke wet en zelfs voor die tijd van simonie, een buitengewone cumulatie van prebenden. Doch de curie verleende hem dispensatie tegen betaling van 21.000 dukaten voor de bouw van de Sint Pieter.\nSamen met de servituten en palliumgelden van Mainz (14.000 dukaten) moest Albrecht dus 24.000 dukaten hebben, waarvoor hij 29.000 Rijnlandse goudgulden leende bij de bank van de Fuggers in Augsburg. Hij moest dit geld bij elkaar brengen door zich gedurende acht jaar te belasten met de prediking van de aflaat en de verzameling van de opbrengsten uit de verkoop ervan voor de Sint Pieterskerk, waarvan hij de helft mocht houden.\nGebouwonderdelen.\nExterieur.\nBij het exterieur hoort ook het plein voor de basiliek, de Piazza San Pietro (Sint-Pietersplein), dat door Bernini werd ontworpen, evenals de zuilengalerijen die de moederlijke armen van de katholieke kerk symboliseren. Het plein is een ellips, een van de favoriete grondvormen uit de beweeglijke barok. Er staan ook twee fonteinen (uit 1612 en 1675) en een Egyptische obelisk op het plein. In de top van de obelisk is volgens de legende een stuk van het kruis aangebracht waaraan Jezus gestorven is.\nDe fa\u00e7ade van het gebouw biedt toegang tot de kerk door middel van de narthex. Hij werd aan het begin van de 17e eeuw voltooid door Maderno, afgezien van de klokkentorens aan weerszijden; door problemen met de funderingen en de dood van de paus werden deze pas rond 1637 in gebruik genomen. Boven op de fa\u00e7ade staan beelden van Jezus, Johannes de Doper en de apostelen met uitzondering van Judas. De inscriptie op de gevel is:\n\"(Ter ere van de Eerste der Apostelen. Paus Paulus V Borghese, Pontifex Maximus van Rome in het jaar 1612 en het zevende jaar van zijn Pontificaat)\"\nDeuren.\nHet voorportaal heeft vijf bronzen deuren. De middelste drie werden in 1455 vervaardigd door Antonio Filarete. Ze werden gemaakt ter ere van de (vergeefse) pogingen van paus Eugenius IV de Rooms-Katholieke en Oosters-Orthodoxe Kerk te verenigen. Op de reli\u00ebfs worden Christus, de maagd Maria, Sint-Petrus en Sint-Paulus uitgebeeld, met een realistische weergave van de Romeinse tijd als achtergrond. Op de deuren staan ook heidense mythologische taferelen uitgebeeld, en sc\u00e8nes van de Concilie van Florence.\nDe deur geheel links, de zogenaamde \"Deur van de Dood\", werd in 1964 gemaakt door de Italiaanse beeldhouwer Giacomo Manz\u00f9 en toont de laatste sc\u00e8nes uit de levens van o.a. Christus, Sint-Petrus en paus Johannes XXIII. Bij het overlijden van een paus verlaat de kist met diens lichaam de basiliek via deze deur, vandaar de naam.\nDe rechterdeur is de \"Porta Santa\", of\" Heilige Deur\". Deze wordt slechts in jubileumjaren door de paus geopend, en is de rest van de tijd aan de binnenkant dichtgemetseld. Boven het portaal hangen twee plaquettes die herinneren aan het jubileumjaar 1975 en het Jaar der Verlossing (1983). De zestien bronzen panelen werden vervaardigd ter ere van de speciale processies in 1950. De deur was eveneens open in het jubeljaar 2000 (start op kerstavond 1999).\nMiddenschip.\nOorspronkelijk begon de kerk waar de twee voorste zuilen van de koepel staan, maar na de uitbreiding in 1615 werden nog een reeks kapellen toegevoegd. Er zijn vier steunpilaren, gebouwd door Michelangelo en versierd met beelden en balkons door Bernini. Op de vloer van het schip liggen bronzen plaquettes die verwijzen naar de grootte van andere katholieke kerken, om op die manier de status van de Sint-Pieter te benadrukken. Aan de rechterkant bevindt zich de kapel met Michelangelo\u2019s beroemde piet\u00e0. Aan weerszijden van de ingang hangen twee bakken met cherubijnen, die wijwater bevatten.\nIn de kerk bevinden zich vele monumenten voor pausen, heiligen en andere prominente katholieken. Het middenschip heeft onder andere altaren gewijd aan Sint-Sebastiaan, paus Pius X en de Zweedse koningin Christina die troonsafstand deed om zich tot het katholicisme te kunnen bekeren. Een deur aan de linkerzijde vanaf de ingang gezien geeft toegang tot de koorkapel, waar ook een marmeren plaat hangt, met de namen van alle pausen erop gegraveerd.\nAan het andere uiteinde van het schip in het midden van de apsis, achter het baldakijn, staat de \"Cathedra Petri\", ofwel de Troon of Heilige Stoel van Petrus van 1656-1665. Men schreef deze stoel ooit toe aan de apostel Petrus, maar onderzoek wijst uit dat hij waarschijnlijk van een rijke Romein was.\nBernini's Gloria is een uitbeelding van de Heilige Geest in het hart van het stralende Licht. De vier beelden bij de stoel stellen de vier kerkvaders van de Roomse (Ambrosius en Augustinus) en oosters-orthodoxe Kerk (Athanasius en Johannes Christophoros) voor. Het onderscheid tussen de twee stromingen wordt gemaakt door de twee Roomse kerkvaders de troon daadwerkelijk te laten ondersteunen, terwijl de oosters-orthodoxen het gevaarte niet dragen maar erachter staan. In het raam boven de troon wordt de Heilige Geest gesymboliseerd door de witte duif, omringd met engelen. Twee cherubijnen dragen de sleutels en de Tiara.\nBoven de Stoel is een gouden aureool afgebeeld met stralen en engelen in dichte wolken.\nDwarsschip.\nHet horizontale gedeelte van de kerk, dat het middenschip bij het baldakijn kruist, bevat twee altaren en vier kapellen. In de kapel in de linker uithoek van de basiliek liggen vijf pausen met de naam Leo begraven en het bevat ook het Altaar van de Leugen, verwijzend naar het Bijbelverhaal dat hebzucht afwijst. Twee andere altaren zijn opgedragen aan de pausen met de naam Gregorius en Clemens. Bij het bezoeken van de Sint-Pieter zijn de uiterste delen van het dwarsschip vanaf de achterste twee zuilen van de koepel niet toegankelijk.\nKoepel.\nDe grote koepel boven de graftombe van Petrus wordt omhooggehouden door vier enorme zuilen. Op sokkels in de voet van elk van deze zuilen staat een beeld van een heilige; met de klok mee vanaf linksonder zijn dat Sint-Andreas, de Heilige Veronica, Sint-Helena en Sint-Longinus. De beelden van Veronica, Longinus en Andreas bevatten elk een belangrijk katholiek relikwie, respectievelijk de doek van Veronica, de speer die Christus doorboorde en een deel van het Kruis. Het voorwerp uit het beeld van Sint-Helena, dier schedel, is overgedragen aan de oosters-orthodoxe kerk.\nTegen de pijler die het beeld van Longinus bevat staat ook een bronzen beeld van Petrus, wiens voeten door veel bedevaartgangers gekust worden. Verder bevindt zich bij het beeld van Andreas ook een afgesloten ingang naar de catacomben onder de kerk, waar zich onder andere de tombes van Petrus en een aantal pausen bevinden.\nBaldakijn van Bernini.\nHet baldakijn tussen de vier pijlers stamt uit 1633 en is van de hand van Gian Lorenzo Bernini. Volgens de overlevering werd het brons van het dak van het Pantheon gebruikt om het monument te bekleden. De gedraaide zuilen zijn ge\u00efnspireerd door de zuilen uit de basiliek van Constantijn, die nog steeds te zien zijn in de grote pijlers, boven de vier beelden. De inscriptie in de cupola boven het baldakijn is afkomstig uit het Bijbelboek van Matte\u00fcs:\nDichter bij de top van de cupola is nog een inscriptie aangebracht:\nDe enorme koepel heeft de vorm van een parabool, en bestaat uit twee lagen. In de 18e eeuw begon de buitenkant scheuren te vertonen, waarna er metalen ringen om de binnenste laag werden geklemd om het geheel bij elkaar te houden. De koepel werd in 1593 voltooid door Giacomo della Porta, nadat Michelangelo was gestorven voor de bouw was afgerond. De binnenkant zou oorspronkelijk bekleed worden met moza\u00efeken ter ere van het Heilig Jaar 1600, maar toen bleek dat ze niet op tijd klaar zouden zijn werd dit plan van tafel geveegd. De bronzen bol op de top van de cupola heeft een doorsnede van 3,2 meter. Fran\u00e7ois Duquesnoy zou Bernini geholpen hebben met de uitwerking van het baldakijn.\nPraalgraven.\nEr bevinden zich praalgraven van verschillende pausen in de Sint-Pietersbasiliek, onder andere van:\nDe crypte.\nOnder het middenschip van de basiliek bevindt zich de crypte met de praalgraven, waarin 148 overleden pausen werden bijgezet; de tombe, met de relieken van de Heilige Petrus ligt recht onder het hoofdaltaar in de kerk, en is sinds 1979 door toedoen van paus Johannes Paulus II te bezichtigen. Sindsdien kunnen de duizenden bedevaarders de relieken van Sint-Pieter vereren.\nDe Latijnse inscriptie op de boog die toegang geeft tot het graf luidt:\n\"\" (\"Het Graf van de heilige Apostel Petrus\")\nDe apostel is bijgezet in een \"confessio\" van de hand van Carlo Maderno, waarop ook nog een 9e-eeuws moza\u00efek van Christus te zien is.\nInterieur.\nIn het voorportaal of narthex staan aan weerszijden twee beelden van Karel de Grote (plaats: nr. 2) en keizer Constantijn de Grote (plaats: nr. 8), die de christenen godsdienstvrijheid verleende met het Edict van Milaan. De ruimtes waarin de beeldhouwwerken staan, zijn niet toegankelijk voor het publiek.\nOp het plafond boven de middelste deur van het portaal bevindt zich een 17e-eeuwse kopie van een middeleeuws moza\u00efek, waar Petrus door Christus wordt aangespoord over het water te lopen.\nIn de kerk bevinden zich vier grote steunpijlers versierd met nissen met grote beelden van de vier heiligen Longinus (plaats: nr. 56), Helena (plaats: nr. 59), Andreas (plaats: nr. 55) en Veronica (plaats: nr. 62), gemaakt door onder anderen Bernini en Fran\u00e7ois Duquesnoy. In iedere pilaar zijn erboven ook nissen met beelden en een balkon.\nMomenteel bevinden zich in de Sint-Pieter 395 beelden, 44 altaren en 135 moza\u00efeken. De Sint-Pieter heeft een oppervlakte van 15 160 vierkante meter, en biedt ruimte aan ongeveer 60 000 mensen.\nEen van de bekendste beelden is de Piet\u00e0 van Michelangelo (plaats: nr. 9). Het is een beeld van Maria met de dode Jezus in haar armen.\nPublieke toespraak en zegen van de paus.\nWanneer de paus in Rome is, geeft hij op zondag om 12.00 uur iedereen de zegen vanuit het raam van zijn werkkamer (tweede raam rechts van de bovenste verdieping) van het naast de Sint-Pietersbasiliek gelegen Apostolisch Paleis. Tijdens Kerstmis en Pasen houdt de paus een toespraak, geeft hij de pauselijke zegen urbi et orbi en wenst iedereen zalige feestdagen. Dit doet hij op het plein voor de basiliek of vanaf de buitenloggia van de Sint-Pieter. Deze toespraken worden voor de mensen die niet in Rome kunnen zijn over de hele wereld rechtstreeks op tv uitgezonden, zodat ook deze mensen en vooral de rooms-katholieken de pauselijke zegen kunnen ontvangen tijdens deze feestdagen."}
{"id": "9846", "revid": "14738", "url": "https://nl.wikipedia.org/wiki?curid=9846", "title": "Mekka", "text": "Mekka (Arabisch: \u0645\u0643\u0629 of \u0645\u0643\u0629 \u0627\u0644\u0645\u0643\u0631\u0651\u0645\u0629 , \"Makka al-Mukarrama\") (1.294.168 inwoners (2004)) is de hoofdstad van de provincie Mekka in Saoedi-Arabi\u00eb in de historische regio Hidjaz. Het ligt 73 kilometer van Jeddah, in de zanderige Abrahamvallei op 277 meter boven zeeniveau en 80 km van de Rode Zee.\nDe stad is de belangrijkste stad binnen de islam, en de hadj, de pelgrimage naar Mekka, is verplicht voor iedere moslim die het zich financieel en qua gezondheid kan veroorloven. Voor een moslim is de al-Masjid al-Haram, de moskee met de Ka'aba, de belangrijkste plaats op aarde. Zowel de moskee als de gehele stad is streng verboden voor niet-moslims. \nOveral ter wereld bidden moslims in de richting van Mekka. Deze richting noemen ze kibla. In moskee\u00ebn geeft een speciale gebedsnis, de mihrab, de kibla aan.\nGeschiedenis van Mekka.\nVoor Mohammed.\nDe Alexandrijnse wetenschapper Ptolemaeus (87-150) noemt in zijn werk \"Geographia\" de plaats \"Makuraba\"; moslimhistorici menen dat hij daarmee Mekka bedoelde.\nVoor het ontstaan van de islam zou Mekka reeds een belangrijke handelsstad zijn geweest. Volgens Arabische historische bronnen was er bijvoorbeeld handel met de toenmalige Byzantijnse, Perzische en andere rijken, maar in de talen van die landen wordt nooit over Mekka gesproken. Voor een handelsstad was de ligging trouwens geografisch gezien minder gunstig dan die van de nabijgelegen stad Taif.\nAl voor de komst van de islam was de Ka'aba (betekent: kubus) een belangrijk heidens heiligdom, zoals er zovele waren in Arabi\u00eb. De Ka'aba verschilde van de andere heiligdommen in Arabi\u00eb, doordat het pretendeerde een universeel heiligdom te zijn. Naar verluidt verbleef elke van de circa 360 goden van het voor-islamitische Arabi\u00eb in dit heiligdom. Dit heiligdom trok pelgrims aan. De stam de Koeraisj controleerde in de zesde eeuw de Ka'aba en daarmee ook de pelgrims en hun handel.\nDe Abessijnen, christenen die oorspronkelijk uit Ethiopi\u00eb kwamen, hadden in de loop van de zesde eeuw een kerk gebouwd in Sanaa, nu de hoofdstad van Jemen. Zij vielen in het Jaar van de Olifant, vermoedelijk 570 of 571, met olifanten Mekka aan.\nMohammed.\nIn datzelfde jaar werd volgens de overlevering Mohammed geboren in Mekka. Zijn precieze geboortedatum is onbekend en hij wist deze zelf waarschijnlijk ook niet, omdat dat toentertijd nu eenmaal niet gebruikelijk was.\nIn zijn veertigste levensjaar ontving hij de eerste Openbaring in de grot van Hira, zo'n 3 kilometer buiten de stad Mekka. Vele Openbaringen volgden nog en deze zijn later vastgelegd in de Koran. De Mekkanen moesten niets hebben van Mohammed. In 622 besloot hij dan ook naar Jathrib (het latere Medina) te trekken. Deze zogenoemde \"hidjra\" vormde later het begin van de islamitische jaartelling. Acht jaar later keerde Mohammed naar Mekka terug, waarna hij twee jaar later in 632 te Medina stierf.\nNa Mohammed.\nNa Mohammeds dood regeerden de vier rechtgeleide kaliefen nog vanuit Mekka, maar daarna verplaatste het centrum van de macht zich naar Medina, Damascus en later Bagdad. Hoewel Mekka de belangrijkste stad bleef, bleef haar economische positie beperkt. Onder Osmaans bestuur werden verschillende gebouwen toegevoegd aan de stad, zoals moskee\u00ebn en tombes. Ook renoveerden de Osmaanse Turken meermaals de Ka'aba en pre-Ottomaanse gebouwen in de stad. In 1806 was de stad al eens veroverd geweest door de eerste 'Saudische Staat', waarbij veel historische religieuze gebouwen als moskee\u00ebn, tombes en graven vernietigd werden. Tussen 1848 en 1860 herbouwden en herstelden de Ottomaanse Turken echter veel van deze bouwwerken. Tot in de 20e eeuw was Mekka een grotendeels 'Osmaanse' stad; haar gebouwen en pleinen waren allen door hen aangelegd, maar waren (in de Osmaanse traditie) door lokale architectonische en sociale aspecten be\u00efnvloed. Dit veranderde in de volgende decennia drastisch.\nTot 1924 regeerden de Sjarifen van Mekka over Mekka en de Hidjaz. De sjarif was een lijnrechte afstammeling van Mohammed. De laatste sjarif die over het gebied regeerde was Hoessein bin Ali. Na de periode van de Sjarifen werd het land een onderdeel van Saoedi-Arabi\u00eb.\nModern Mekka.\nDe offici\u00eble staatsgodsdienst, het Wahabisme, dat sinds de overname van de stad van de Ottomanen ook in Mekka werd ge\u00efmplementeerd, is zeer fel gekant tegen elke vorm van verering van aardse zaken. Veel tombes, moskee\u00ebn, graven en andere historische bouwwerken zijn in opdracht van het Saudisch koningshuis in de loop van de 20e en 21e eeuw vernietigd. Onder de vernietigde gebouwen zijn vijf van de zeven moskee\u00ebn die zijn gebouwd door de dochter van de profeet, en vier die door zijn metgezellen zijn gebouwd. Andere gesloopte objecten omvatten het huis waar de profeet geboren zou zijn en de huizen van zijn familie en metgezellen. Op de plaats van de moskee van abu-Qubais staat nu het paleis van de koning. Waar enkele jaren geleden het huis van de vrouw van de profeet stond, is nu een openbaar toilet. Nog maar iets meer dan een dozijn gebouwen resteert in de stad uit de tijd van de profeet. Ook een deel van de 5 eeuwen oude Grote Moskee naast de Kaaba is in 2013 gesloopt. In 1996 is de Kaaba zelf al een keer volledig afgebroken. Bij de 'restauratie' werd de oude fundering gesloopt en vervangen door beton en ook het originele metsel- en houtwerk van het interieur werd verwijderd. Sinds de vorige eeuw is Mekka in rap tempo 'gemoderniseerd'; de skyline bestaat nu grotendeels uit betonnen flats met hotels en winkelcentra en de 7 wolkenkrabbers van de Abraj Al Bait Toren. Dit laatste complex is (net als veel andere 'moderne' gebouwen in de stad) gebouwd op de plaats waar een historisch gebouw stond. Hier stond tot enkele jaren geleden een Ottomaans fort. Volgens schattingen zijn 95% van alle historische gebouwen, duizenden jaren aan geschiedenis, vernietigd. Niet enkel honderden religieuze gebouwen zijn gesloopt, ook woonhuizen in het oude Osmaanse centrum worden vernietigd zonder dat bewoners compensatie krijgen. Ook de parken, begraafplaatsen, natuur en het landschap zelf zijn aangetast. Zo zijn de meeste bomen in de stad verwijderd en zijn alle bergtoppen rond de stad met dynamiet opgeblazen. Mekka onderscheidt zich wegens de grootschalige vernietiging van historisch erfgoed en de komst van westerse fastfood-ketens als Burger King en McDonald's en merkwinkels in grote winkelcentra, steeds minder van andere steden in de Arabische wereld. De stad heeft zich volledig toegelegd op de pelgrimindustrie. Wegens de economische ontwikkeling in de Islamitische wereld sinds de tweede helft van de 20e eeuw is het aantal pelgrims ge\u00ebxplodeerd. Enkele islamitische landen (met name Turkije, Iran en Egypte) hebben felle kritiek geuit op deze praktijken. In 2014 haalde de Turkse geestelijk leider Mehmet G\u00f6rmez van Diyanet fel uit naar de Saudische regering na zijn bezoek aan de stad: \"Elke dag wordt de geschiedenis vernietigd in het heilige land. [...] Ik zou willen dat ik in staat was de geschiedenis te beschermen\". Kleinere islamitische landen durven de Saudische regering vaak niet tegen te spreken, uit angst om minder plaatsen voor de hadj toegewezen te krijgen. In Saoedi-Arabi\u00eb zelf is er voornamelijk kritiek van architecten als Sami Angawi.\nOnthoofdingen en kruisigingen.\nIn Mekka worden met enige regelmaat mensen publiekelijk onthoofd volgens de Wahabitische traditie. De lijken worden hierna tentoongesteld of gekruisigd. De onthoofdingen vinden tegenwoordig plaats bij de Al-Masjid al-Haram. Voorheen vonden zij plaats bij de Koning Abd Al-\u2018Aziz-poort. De positie van beul is erfelijk; al van jongs af aan worden zij voorbereid op hun toekomstig werk.\nNiet-moslims en Mekka.\nNiet-moslims mogen de stad Mekka niet betreden. De toegangswegen tot de stad worden dan ook gecontroleerd. Ook wordt dit in het Engels en Arabisch vermeld op de bewegwijzeringsborden in de omgeving van de stad, zoals is te zien op de foto hiernaast. Men baseert zich hiervoor op vers 9:28 uit de Koran:\nEen van de eerste niet-moslims die het lukte de stad te bezoeken was de Britse ontdekker Richard Burton in 1853. Door zichzelf als een Afghaanse moslim te vermommen wist hij Mekka binnen te komen. Hij legde zijn ervaringen vast in \"Personal Narrative of a Pilgrimage to Al Madinah and Meccah\". De Nederlander Christiaan Snouck Hurgronje bezocht de stad in 1887, terwijl hij zich uitgaf als bekeerling. In 2013/14 moesten enkele werknemers van een Nederlands sloopbedrijf zich bekeren om de site te mogen betreden. Ze sloopten een deel van de historische grote moskee naast de Ka'aba.\nVerkeer en vervoer.\nMekka zelf beschikt slechts over een klein vliegveldje, de meeste pelgrims arriveren via de haven of het vliegveld van Jeddah. Rond de stad ligt een netwerk van snelwegen, die aangelegd zijn om de enorme verkeersdrukte van de hadj te verwerken. De verstopte wegen waren aanleiding om de metro van Mekka te bouwen. Op 15 november 2010 opende de metro, die uit een lijn met negen stations bestaat. De lijn volgt de route van de pelgrims, vanaf de oostzijde van Mekka via Mina naar het eindpunt, de vlakte van Arafat.\nUitdrukking.\nIn het Nederlands wordt \"mekka\" ook als soortnaam gebruikt voor andersoortige reisdoelen, namelijk voor oorden die een aantrekkingskracht uitoefenen op \"bedevaartgangers\" van \"niet\"-religieuze aard, in de uitdrukking \"het mekka van ...\". Zo wordt Las Vegas wel het mekka van het gokken genoemd, Brussel het mekka van de strips, en Silicon Valley het mekka van de IT-industrie.\nSpelling.\nIn de jaren 80 heeft Saoedi-Arabi\u00eb de Engelse transcriptie van de naam \"Mekka\" veranderd in \"Makkah\". In het geschreven Arabisch bestaat er geen onderscheid tussen \"Mekka\" en \"Makkah\": de a wordt in diverse dialecten een \u00e8-klank als de a volgt op bijvoorbeeld de m.\nIn Psalm 84, vers 7, is sprake van het Baka-dal. Er is weleens een verband gelegd met de aanduiding \"Bekka\" voor de stad Mekka die op enkele plaatsen in de Koran voorkomt als oudere naam voor de stad, maar dit is speculatief."}
{"id": "9848", "revid": "432", "url": "https://nl.wikipedia.org/wiki?curid=9848", "title": "St Pietersbasiliek", "text": ""}
{"id": "9849", "revid": "147337", "url": "https://nl.wikipedia.org/wiki?curid=9849", "title": "St Pieterskathedraal", "text": ""}
{"id": "9850", "revid": "1061913", "url": "https://nl.wikipedia.org/wiki?curid=9850", "title": "Giuseppe Arcimboldo", "text": "Giuseppe Arcimboldo (Milaan, 5 april 1527 - aldaar, 11 juli 1593) is een kunstschilder uit de Italiaanse renaissance die vooral bekend is met portretten die samengesteld zijn uit allerlei voorwerpen, zoals groenten, fruit, bloemen, boeken en vissen.\nBiografie.\nArcimboldo werkte aanvankelijk net als zijn vader als schilder aan de kathedraal van Milaan, tot hij in 1562 aan het hof in Praag ontboden werd door de Habsburgse keizer Ferdinand I. Ook diens opvolgers Maximiliaan II en Rudolf II waren zeer gecharmeerd door Arcimboldo\u2019s talenten.\nHij bleef tot kort voor zijn dood aan het hof werkzaam als schilder, maar ook als architect, ontwerper van bizarre kostuums en decors en als organisator van grote festiviteiten en toernooien. Zijn werk werd in ambachtelijk en kunstzinnig opzicht zeer gewaardeerd, en het excentrieke, soms komische aspect vormde wellicht een welkome afleiding van de harde politieke realiteit van alledag.\nWerken.\nArcimboldo heeft zijn hedendaagse bekendheid te danken aan de artistieke uitvinding van het compositieportret. Al direct na aankomst aan het Habsburgse hof schilderde hij er de eerste versie van \"De Vier Seizoenen\": portretten, samengesteld uit bloemen, vruchten, takken en bladeren. In een tweede serie van vier schilderijen, maakte hij gezichten van de elementen lucht, land, water en vuur.\nSchilderstijl.\nArcimboldo behoort tot een richting in de renaissance die mani\u00ebrisme wordt genoemd.\nMusea.\nDe werken van Arcimboldo zijn in diverse musea, onder andere in:"}
{"id": "9851", "revid": "147337", "url": "https://nl.wikipedia.org/wiki?curid=9851", "title": "Synode van Sutri", "text": "De Synode van Sutri was een synode die plaatsvond in de Italiaanse plaats Sutri, die ongeveer 30 km van Rome ligt.\nTijdens deze synode in december 1046 (begonnen op 20 december) zette de Duitse koning Hendrik III drie rivaliserende pausen af. Het ging om paus Benedictus IX, paus Silvester III en Paus Gregorius VI. Hij benoemde de bisschop Suidger van Bamberg tot paus Clemens II. Deze kroonde Hendrik direct tot keizer."}
{"id": "9852", "revid": "1153717", "url": "https://nl.wikipedia.org/wiki?curid=9852", "title": "Investituur", "text": "Investituur (uit het Latijn: \"vestire\", 'aankleden' of 'bekleden') is een oude term voor de bevestiging van een persoon in een ambt door de bekleding met een waardigheidsteken. Het begrip werd in de middeleeuwen, vanaf ongeveer de 10e eeuw, gebruikt voor ambtsaanvaarding in een organisatie of voor overdracht van rechten op een grondgebied. Wezenlijk onderdeel van het ritueel is de symbolische overgave van een voorwerp, een gebruik dat al bekend is uit Mesopotami\u00eb omstreeks 1750 voor Christus. Het gebruik bestaat ook tegenwoordig nog, wereldwijd.\nMiddeleeuwen.\nAmbtsaanvaarding rooms-katholieke geestelijken.\nIn de middeleeuwen ging het binnen de Rooms-Katholieke Kerk om het verlenen van de geestelijke waardigheid door het aanreiken van bisschopsring en scepter bij de wijding van bisschoppen. Na verloop van tijd werden er niet alleen geestelijken, maar ook gewone burgers in kerkelijke ambten benoemd, voornamelijk uit de heersende klasse, en ontvingen geestelijken en leken van de wereldlijke keizer de investituur. De wijding tot geestelijke werd door de kerk gedaan. De ring stond symbool voor het geestelijke werk binnen de kerkorganisatie en de staf voor het bestuurlijk werk binnen de wereldlijke macht. Na het Concordaat van Worms (1122) waren de rollen verdeeld; de keizer overhandigde de tekenen van het wereldlijke ambt aan de bisschop, de paus die voor het kerkelijke werk. Met deze afspraak werd een machtsstrijd tussen de Rooms-Duitse keizer en de paus van Rome, die bekend kwam te staan als de Investituurstrijd, afgezwakt. Het pausdom slaagde door het Concordaat van Worms erin om de greep naar de absolute heerschappij van de wereldlijke macht te dwarsbomen. \nFeodale overeenkomst.\nBij de overdracht van grondbezit van eigenaar op gebruiker volgens de regels van het feodalisme maakte de investituur deel uit van het ritueel waarmee de overeenkomst werd bevestigd en vond ten overstaan van getuigen overgave van een kleine staf plaats. Deze gang van zaken was bij wet van Keizer Koenraad II geregeld in het Longobardische Rijk, beschreven in de Libri Feudorum. Was de leenheer zelf niet eigenaar maar gebruiker en gaf hij bepaalde gebruiksrechten uit. De feodale overeenkomst werd vaak bezegeld met een ring. In romantische boeken over de zogenaamde riddertijd, maar ook in geschiedkundig werk, werd en wordt dit ritueel ook vaak geduid als een bijzondere handeling die bij de ridderlijkheid hoorde. Doel en functie was echter van juridische aard.\nHuidig gebruik.\nDe overgave van een sierlijk voorwerp als teken voor ambtsaanvaarding of bevestiging van een afspraak is nog steeds opgenomen in wet- en regelgeving en leeft ook op andere manieren voort in de huidige tijd. Bij benoeming van een koning(in) is er de kroon, bij een burgemeester de ambtsketen, bij een universiteit de pedelstaf en bij sluiting van een huwelijk of partnerschap de ring van trouw. In het Verenigd Koninkrijk bestaat nog steeds een uitgebreid protocol voor het verlenen van orden en het benoemen tot ridder, wat \"the investitures\" wordt genoemd."}
{"id": "9853", "revid": "622142", "url": "https://nl.wikipedia.org/wiki?curid=9853", "title": "Synode van Clermont", "text": "De Synode van Clermont was een kerkelijke vergadering in november 1095 die plaatsvond in een vroegere priorij van Cluny nabij Clermont-Ferrand.\nIn de geschiedenisboeken spreekt men zowel over het \"Concilie van Clermont\" als over de \"Synode van Clermont\".\nVoorafgaand aan het concilie.\nIn februari 1095 ontmoette paus Urbanus II op weg naar Frankrijk een gezant van de Byzantijnse keizer Alexius I, die probeerde de banden met het Westen aan te halen omdat hij hulp zocht om de aanvallen van de Turkse Seltsjoeken te stuiten. De vorsten van de Seltsjoeken hadden immers sinds 1050 Klein-Azi\u00eb op Byzantium veroverd en Jeruzalem op de Egyptische Fatimiden (1076).\nPaus Urbanus reageerde hier positief op, onder andere omdat hij hoopte hiermee ook de eenheid in de Kerk te kunnen herstellen na het Schisma van 1054. Hij werkte toen waarschijnlijk het plan uit dat hij en ook zijn voorgangers al veel eerder hadden opgevat: de herovering van de heilige plaatsen in Palestina door christelijke legers.\nVlak voor het concilie had Urbanus volgens sommige bronnen nog een onderhoud met graaf Raymond van Toulouse, waarschijnlijk al om steun te werven voor zijn idee.\nHet concilie zelf.\nHet concilie waarop Urbanus zijn idee\u00ebn voorlegde aan andere kerkelijke leiders vond plaats in november 1095. Op het einde van het concilie hield Urbanus een vurige preek waarin hij pleitte voor een tocht naar het Heilig Land, met een verenigd leger van alle christenen om het Heilig Graf te bevrijden en de christenen van het Oosten die door de islam werden verdrukt, te bevrijden. Zijn oproep werd enthousiast ontvangen.\nWie naar het Oosten wilde vertrekken moest de pelgrimsgelofte afleggen en er werd een algehele aflaat verleend. Volgens de legende werden op dit moment al de eerste kruisvaarderskruisen opgenaaid, maar dat is hoogstwaarschijnlijk verzonnen.\nEr werd meteen een pauselijke gezant aangesteld: bisschop Adhemar van Monteil, bisschop van Le Puy, die tevens de eerste was die de belofte aflegde. Hij zou met de kruistocht meegaan als vertegenwoordiger van de paus.\nOok werd meteen 15 augustus 1096 als offici\u00eble vertrekdatum van de kruistocht vastgelegd en de kruisvaarders werd verzocht om op dit moment in Constantinopel aanwezig te zijn, de plaats vanwaar de kruistocht zou vertrekken.\nNa het concilie.\nNa het concilie reisden de aanwezige bisschoppen terug naar huis om daar de kruisvaart te gaan prediken. Urbanus zelf reisde rond in Frankrijk, gaf zijn preek nog verschillende keren opnieuw en schreef brieven naar edelen in andere landen."}
{"id": "9854", "revid": "811889", "url": "https://nl.wikipedia.org/wiki?curid=9854", "title": "Bonn", "text": "Bonn is een stad in Duitsland, in de deelstaat Noordrijn-Westfalen, gelegen aan de Rijn op 20\u00a0km ten zuiden van Keulen. De stad telt inwoners () op een oppervlakte van km\u00b2. Op had van de inwoners een niet-Duits staatsburgerschap ( niet-Duitsers) en hadden inwoners het Nederlandse staatsburgerschap.\n'Bonn' is ook de naam van een van de vier stadsdelen van de stad Bonn. De stad wordt omringd door de Rhein-Sieg-Kreis.\nBonn was vanaf 1949 de regeringszetel van de Bondsrepubliek Duitsland (West-Duitsland). Na de Duitse hereniging verhuisden de Duitse regering en de Bondsdag in 1999 naar Berlijn. Het blijft echter een belangrijke werkplaats, ongeveer 8.000 van de 18.000 Duitse voor de Bond werkzame ambtenaren zitten nog steeds hier en er zijn enkele Duitse ministeries met hoofdzetel in Bonn, onder meer Defensie en Landbouw. Bonn wordt daarom ook \"Bundesstadt\" genoemd.\nGeschiedenis.\nRomeinse tijd.\nDe geschiedenis van de stad gaat terug naar de Romeinse tijd. In 10 v.Chr. bouwden de Romeinen een houten brug over de Rijn, nabij een plaats met de naam \"Bonna\". Later werd deze plaats vergroot om als grensfort te dienen voor het leger, met ruimte voor 7.000 manschappen.\nZowel de nederzetting van de Ubi\u00ebrs als de aanwezigheid van Romeinse soldaten zijn gedocumenteerd door archeologische vondsten. De nederzetting Ubic lag op de linkeroever van de Rijn tussen de Rijn en het riviertje Gumme, waar nu de universiteit en de munster zijn. Later, rond het jaar 30 werd de nederzetting verplaatst naar waar de Rijn en Sieg samenvloeien.\nHet legioensfort Bonn, dat ongeveer 400 jaar bestond, lag direct aan de Rijn in een overstromingsvrij gebied. De bijna vierkante legioensvesting werd gebouwd door Legio I Germanica rond 35 na Chr onder Keizer Tiberius. Met 27,8 ha is het een van de grootste binnen het Romeinse rijk. Na het jaar 89 waren er het Legio XXI Rapax en Legio I Minervia gelegerd. In het oostelijk deel van het fort waren grote opslaggebouwen (lat. horrea), dicht bij een poort die toegang bood tot de waterkant, waar de meeste goederen werden overgeslagen.\nIn de late oudheid werd de muur van het legioensfort versterkt en verbreed tot 2,5 m en een 11-13 m brede sloot werd gebouwd. Het garnizoen werd op dit moment in aantal verminderd, maar de grootte van het fort bleef gedurende 200 jaar onveranderd.\nOp 9 januari 2021 is een nominatiedossier voor het werelderfgoed, met daarin het Bonner fort, aan de UNESCO aangeboden.\nMiddeleeuwen.\nHet fort groeide uit tot een stad en werd in 1288 een van de residenties van de keurvorst van Keulen en sinds 1597 de enige hoofdstad van het keurvorstendom.\nNieuwe geschiedenis.\nBonn kreeg meer invloed en groeide sterk in deze tijd. De Nederlandse stadhouder Willem III veroverde in 1673 tijdens de Hollandse Oorlog met 12.000 soldaten en een klein Brandenburgs leger de stad op de bisschop van Keulen en M\u00fcnster, die daardoor gedwongen werd vrede te accepteren. De inname van de stad betekende ook, dat de Franse aanvoerlijnen werden afgesneden, waardoor de Franse koning Lodewijk XIV genoodzaakt was zich terug te trekken uit de Nederlanden na zijn massale aanval met 120.000 man in 1672.\nClemens August, die regeerde tussen 1724 en 1761, liet diverse gebouwen in late barokstijl bouwen, die nog steeds in grote mate het stadsbeeld bepalen.\nEen tweede persoon die zijn stempel op de stad heeft gedrukt was aartsbisschop en keurvorst Maximiliaan Frans van Oostenrijk, die de stad tussen 1784 en 1794 onder zijn hoede had. Hij richtte de universiteit op en stichtte het kuuroord Bad Godesberg. Ook was hij de beschermheer van de jonge Ludwig van Beethoven, die in 1770 in de stad geboren werd. Hij financierde onder andere Beethovens eerste reis naar Wenen.\nIn 1794 werd de stad ingenomen door de Franse troepen, en werd ze bij het revolutionaire \u2013 en vanaf 1798 napoleontische \u2013 Frankrijk gevoegd. Na het Congres van Wenen 1815 werden Bonn en het gehele Rijnland toegekend aan Pruisen.\nIn de Tweede Wereldoorlog bleef Bonn tot de herfst van 1944 grotendeels gespaard voor geallieerde bombardementen. Op 18 oktober 1944 verwoestte een bombardement de binnenstad van Bonn. Ten gevolge van de bombardementen kwamen 1500 mensen om het leven. Op 9 maart 1945 werd de stad door de geallieerden veroverd.\nBonn werd in 1949 uitgeroepen tot de voorlopige hoofdstad van de Bondsrepubliek. Berlijn kon op dat moment als viermogendhedenstad midden in de Sovjet-bezettingszone deze functie niet vervullen. Ook Frankfurt am Main was kandidaat om de voorlopige hoofdstad te worden. De voorzitter van de Parlementaire Raad, Konrad Adenauer, die uit het nabijgelegen Keulen kwam, wist een meerderheid in de Parlementaire Raad geporteerd te maken voor Bonn als hoofdstad. De Britten hadden beloofd Bonn in geval van verkiezing los te zullen maken uit hun bezettingszone, terwijl de Amerikanen voor Frankfurt zo'n belofte niet konden doen, omdat er veel Amerikaanse instellingen waren ondergebracht.\nOp 10 oktober 1981 betoogden ruim 250.000 mensen en op 22 oktober 1983 ruim 400.000 mensen in Bonn tegen de plaatsing van nieuwe Amerikaanse kernraketten op Duitse bodem. Het zijn de grootste demonstraties tot dan toe in de geschiedenis van de Bondsrepubliek.\nDe hoofdstadstatus bleef gelden tot de hereniging van Duitsland in 1990, waarna Berlijn weer de hoofdstad werd. Er is daarna veel gesproken over of het nodig was dat het parlement naar Berlijn zou verhuizen. In 1999 verhuisden de Bondsdag en verschillende andere overheidsdiensten naar Berlijn. De Bondsraad deed in 2000 hetzelfde. Wel hebben zes ministeries tot op heden Bonn behouden als vestigingsplaats. Ook hebben de ministeries met hoofdzetel Berlijn een dependance in Bonn.\nKunst en cultuur.\nBezienswaardigheden.\nMusea.\nDe meeste musea staan aan de \"Museumsmeile\". In de negentiger jaren ontstonden in korte tijd, ten zuiden van het centrum van Bonn, diverse nieuwgebouwde musea naast de reeds bestaande gebouwen. Alle vijf musea liggen min of meer langs de B9 en het drie kilometer lange parcours, dat begint bij de Adenauerallee en eindigt bij de Ahrstra\u00dfe, een zijstraat van de Kennedyallee, kreeg de bijnaam \"Museumsmeile\".\nDe volgende musea maken deel uit van het aanbod:\nAndere musea in Bonn:\nArchitectuur.\nHet Munster van Bonn is het oudste kerkgebouw van Bonn en tevens een van de belangrijkste Romaanse kerken in het Rijnland. In het stadsdeel Schwarzrheindorf/Vilich-Rheindorf op de rechteroever van de Rijn ligt de 12e-eeuwse Sint-Clemenskerk, een dubbelkapel die oorspronkelijk deel uitmaakte van een klooster van benedictinessen. De kerk is bekend vanwege de fraaie romaanse muurschilderingen.\nIn het centrum van de stad liggen enkele barokke bouwwerken. Dit zijn onder andere het Oude Raadhuis aan de Markt, het Poppelsdorfer Schloss, en het Keurvorstelijk Slot (waarin de Rheinische Friedrich-Wilhelms Universiteit gevestigd is).\nSport.\nBonn organiseerde in 2008 het wereldkampioenschap schaken. Viswanathan Anand uit India werd wereldkampioen. Bonner SC is de grootste voetbalclub van Bonn. Bonner SC werd een keer amateurkampioen van Duitsland en speelde in 1976/77 mee in de 2. Bundesliga (tweede niveau), Bonner SC werd 16e van de 20 maar kreeg geen licentie voor het volgende seizoen. In 1979/80 werd Bonner SC in de 3e ronde (laatste 32) van de DFB-Pokal uitgeschakeld door de Bundesligaclub Schalke 04."}
{"id": "9856", "revid": "344418", "url": "https://nl.wikipedia.org/wiki?curid=9856", "title": "Kreta", "text": "Kreta (Grieks: , \"\") is het grootste van de Griekse eilanden, en is in grootte het vijfde eiland in de Middellandse Zee. Het eiland vormt, samen met een paar kleine nabijgelegen eilanden, tevens de zuidelijkste van de dertien Griekse regio's.\nDoor de gunstige ligging tussen de kusten van Klein-Azi\u00eb, Cyprus, Egypte en Syri\u00eb heeft Kreta, dat ook wel bekend is onder de Venetiaanse benaming Candia, een lange geschiedenis als centrum van de zeehandel. Tussen 1600 en 1400 v.Chr. bereikten de Kretenzers door die ligging een hoog beschavingspeil, dankzij hun heerschappij die op zeemacht berustte.\nGeografie.\nDe oppervlakte van Kreta bedraagt ruim 8300 vierkante kilometer. Kreta ligt in het zuiden van de Ege\u00efsche Zee en vormt de grens met de Libische Zee. Het eiland is 260 kilometer lang en de breedte varieert van 12 kilometer (bij Ierapetra) tot 70 kilometer (tussen Heraklion en Lithinon).\nKreta is bergachtig en van west naar oost zijn er drie gebergtes te onderscheiden. In het westen bevindt zich de Lefka Ori (Witte Bergen), waarvan met 2452 meter de Pachnes de hoogste top is. Deze bergen zijn gedurende de winter besneeuwd en zelfs tot begin juni kan van grote afstand de resterende sneeuw worden gezien. De Samariakloof loopt door dit gebergte. In het centrale deel van Kreta bevindt zich het Idagebergte met de Ida Psiloritis als hoogste berg (2456 meter). In het oosten ligt bij de Lassithihoogvlakte het Diktigebergte, waarvan de Dikti met 2148 meter de hoogste berg is. De bergen bestaan grotendeels uit kalksteen en herbergen veel grotten en tegen de 50 kloven. Er zijn verspreid over Kreta een aantal kleine riviertjes waarvan de meeste een groot deel van het jaar droog staan.\nDe zuidkust van Kreta kenmerkt zich door de steile rotswanden en door sterke erosie. De noordkust is relatief vlakker en aan deze zijde bevinden zich dan ook de meeste stranden. De weinige strandjes aan de zuidkust liggen meestal in afgelegen baaien. De afstand tussen Kreta en het vasteland van Griekenland bedraagt ongeveer 100\u00a0km. Zo'n 300\u00a0km ten zuiden van Kreta ligt het Afrikaanse land Libi\u00eb.\nEilanden.\nRondom Kreta ligt een aantal kleinere eilanden, die bestuurlijk bij Kreta horen. Het grootste is Gavdos (29,6\u00a0km\u00b2), dat 36 kilometer ten zuiden van Chora Sfakion ligt in de Libische Zee. Gavdos vormt het meest zuidelijke punt van Griekenland. Nabij Gavdos ligt het kleinere Gavdopoula (2,6\u00a0km\u00b2). Ten zuiden van Ierapetra ligt het onbewoonde Chrisi (4,7\u00a0km\u00b2). Koufonisi (5,3\u00a0km\u00b2) ligt oostelijk van Chrisi. Ten noorden van de hoofdstad Iraklion ligt Dia.\nBevolkingsontwikkeling en verstedelijking.\nKreta telt ongeveer 620.000 inwoners. De grootste stad van Kreta is Iraklion (Heraklion) met ongeveer 175.000 inwoners. Heraklion is de vierde stad van Griekenland na Athene, Thessaloniki en Patras.\nAndere steden zijn Chania (\u00b1 65.000 inw.) in het noordwesten, Rethimnon (\u00b1 32.000 inw.) dat precies tussen Iraklion en Chania in ligt en Agios Nikolaos (\u00b1 15.000 inw.) in het noordoosten. In het zuidoosten ligt Ierapetra met \u00b1 14.000 inwoners. De inwonersaantallen schommelen omdat na het toeristische seizoen een groot aantal mensen zich weer terugtrekken op het vasteland. Veel dorpen in het binnenland zijn ontvolkt omdat de bewoners bij gebrek aan bestaansmogelijkheden naar de kust en het buitenland zijn getrokken. De huidige bevolking is samengesteld uit de verschillende volken die in de loop der tijden over het eiland trokken. Daardoor komen er naast het zwartharige mediterrane type ook veel mensen met blauwe ogen voor. Langere blonde mensen kunnen afkomstig zijn\nvan de Dori\u00ebrs of van de West-Europese kruisvaarders. Een aparte bevolkingsgroep vormen de traditionele Sfakioten die voornamelijk leven in de bergen van Midden-Kreta rondom Sfakia.\nAan het eind van de 19e eeuw verlieten de meeste Turken het eiland; de rest van de Turken verliet het eiland in 1923 en hun plaats werd ingenomen door ca. 30.000 Grieken uit Klein-Azi\u00eb.\nBestuurlijke indeling.\nAdministratief is het eiland opgedeeld in vier regionale eenheden (\"perifereiaki enotita\"): Chania (\u03a7\u03b1\u03bd\u03b9\u03ac), Rethymno (Rethimnon) (\u03a1\u03ad\u03b8\u03c5\u03bc\u03bd\u03bf), Iraklion (\u0397\u03c1\u03ac\u03ba\u03bb\u03b5\u03b9\u03bf) en Lassithi (\u039b\u03b1\u03c3\u03af\u03b8\u03b9). Voor 2011 hadden deze de status van prefectuur (\"nomos\"): sinds dat jaar hebben deze geen eigen bestuur meer.\nHet inwonertal bedroeg in 2007 zo'n 600.000 waarvan ongeveer de helft in het departement Iraklion woont. Het havenstadje Ierapetra (14.000 inw.) is de meest zuidelijke stad van Europa.\nKlimaat.\nKreta heeft een Middellandse Zeeklimaat met droge, hete zomers en milde regenrijke winters. In de zomer liggen de gemiddelde dagtemperaturen op zeeniveau rond de 30\u00a0\u00b0C met uitschieters naar 40\u00a0\u00b0C. In de winter bedraagt de gemiddelde middagtemperatuur op zeeniveau circa 15-20 graden hoewel koudere perioden voorkomen. De minimumtemperaturen liggen dan net boven het vriespunt, hoewel nachtvorst wel voorkomt. In de bergen liggen de temperaturen merkbaar lager. In de zomer is het overdag rond 20-25 graden met 's nachts een sterke afkoeling tot 5 \u00e0 10 graden. In de winter liggen er dikke pakken sneeuw op de toppen. Er is zelfs een skipiste aanwezig (omgeving Anogia).\nDe verschillen in regenval en temperatuur tussen oost en west en tussen noord en zuid zijn aanmerkelijk: het westen krijgt globaal gezien een 30% meer regen dan het oosten, de noordkust heeft 30% meer regen dan de zuidkust. De oorzaak is dat de regens in het voorjaar in het noordwesten langer aanhouden, en in het najaar daar het eerst beginnen.\nIn de winter staat Kreta onder invloed van Genua-depressies, dat zijn depressies die ontstaan in de westelijke Middellandse Zee en van daaruit oostwaarts trekken. Doordat in de winter de luchttemperatuur lager is dan die van het zeewater (dan ca. 16 graden) ontstaat plaatselijk een onstabiele situatie waardoor makkelijk neerslag zal vallen. Naarmate in het voorjaar de luchttemperatuur hoger wordt, verdwijnt de onstabiliteit en kan de lange droge zomer beginnen. Wanneer dit omslagpunt is bereikt hangt samen met de hoeveelheid en sterkte van de depressies\u2014deze hangen samen met veel bewolking die de zon tegenhoudt en met veel neerslag die door verdamping het land afkoelt, wat opwarming door de zon tegenwerkt.\nDe regens in het najaar kunnen vroeg in september beginnen, of pas eind oktober of zelfs in november opkomen. De temperatuur blijft in deze periode aangenaam. Als de luchttemperaturen ten slotte zakken onder het niveau van de (in de zomer flink gestegen) watertemperaturen, treedt instabiliteit op waardoor de kans op regen sterk stijgt. Ook de hoogte boven zeeniveau speelt een rol: de bergen ontvangen doorgaans (veel) meer regen dan het laagland. Zo krijgen de Lefka Ori circa 2000\u00a0mm regen per jaar tegen Vai aan de oostkust circa 500\u00a0mm per jaar. Toch valt in de zomer (juni-augustus) ook in de bergen vaak helemaal geen neerslag.\nKreta staat bekend om het 'aangename' klimaat, wat inhoudt dat het er zelden benauwd is. De ligging omringd door zee houdt in dat het op Kreta haast overal waait. De meest gebruikelijke winden waaien uit het westen. In de zomer kan een sterke noordenwind, de \"Meltemi\", opsteken, die dagenlang kan aanhouden en voor flinke afkoeling zorgt; in de winter waait soms de \"Notia\" (zuidenwind), die lijkt op de f\u00f6hn. Deze wind uit de Sahara is van oorsprong droog, verliest eventueel vocht als hij tegen de centrale bergen van Kreta opstijgt om dan tijdens de daling naar de noordkust sterk op te warmen. Het is een stoffige, sterk drogende wind die als vervelend wordt ervaren. De wind laat een rood laagje stof achter. Dit zijn echter uitzonderingen. Een andere factor die het klimaat van Kreta aangenaam maakt is de matigende invloed van de zee waardoor het 's zomers nooit snikheet wordt; de middagtemperaturen in Iraklion en Chania liggen 's zomers vaak rond 30 graden terwijl die op het Griekse vasteland ruim boven de 35 graden uitkomen. Ook de winters op Kreta zijn gematigder, en door de zuidelijke ligging zachter, dan die in (bijvoorbeeld) Athene.\nBij minder stabiel weer kunnen wolken in de ochtend lang tegen de noordzijde van de bergen blijven hangen, wat tot in het late voorjaar en vanaf de vroege herfst wel (zelden) kan voorkomen. De nevel kan condenseren op planten die niet zouden kunnen groeien wanneer ze op deze manier niet van water werden voorzien. Meestal trekken deze nevels in de loop van de dag weer op.\nTalen.\nDe voertaal op Kreta is Grieks, wat ter plaatse veelal in dialect gesproken wordt. Engels vormt met name in de toeristische gebieden de tweede taal. In sommige bergdorpen spreekt de oudere generatie soms wat Duits.\nEconomie.\nDe voornaamste inkomstenbronnen van Kreta zijn landbouw en toerisme. De olijfteelt is belangrijk op Kreta en er wordt goede extra virgine olijfolie geproduceerd. Andere producten zijn sinaasappels, druiven, kasgroenten, honing, kaas en kruiden. Ten slotte worden er op Kreta grote aantallen geiten en schapen gehouden die geitenmelk en feta leveren. Door het goede en de verscheidenheid van het eiland is Kreta geliefd bij toeristen. Jaarlijks bezoeken ongeveer 5 miljoen mensen het eiland. Vooral in de zomers is het druk te noemen. Er zijn veel toeristenverblijven en resorts gebouwd.\nHet inkomen per hoofd is ongeveer gelijk aan het Griekse gemiddelde terwijl de werkloosheid, dat 4% bedraagt, de helft van het gemiddelde is.\nKreta kent een tegenstelling tussen de agrarisch en toeristisch hoog ontwikkelde regio's en de achtergebleven regio's. De economische ontwikkeling vindt met name plaats in het noorden. Hierdoor zijn de dienstverlenende sectoren in het noorden ook beter ontwikkeld dan in het dunbevolkte zuiden van het eiland.\nDe basis van de Kretenzische economie vormen de geitenfokkerij, de olijventeelt en vooral het toerisme. Verder is de teelt van aardappelen, amandelen, granen, druiven, zuidvruchten en groenten met name belangrijk voor de eigen bevolking. In de jaren zeventig is de tuinbouw in belang toegenomen en worden er bijvoorbeeld komkommers en tomaten ge\u00ebxporteerd. Deze tuinbouw vindt vooral in het zuidoosten plaats in kassen van doorschijnend landbouwplastic. Verder is Kreta een van de omvangrijkere exporteurs van olijfolie en Griekenland verbruikt meer dan vijftien kilo olijfolie per hoofd van de bevolking. Kreta is arm aan cultuurland: ca. 25% is bebouwbaar en ca. 50% is beweidbare ongecultiveerde grond. De handel in landbouwproducten verloopt voornamelijk via de havens langs de noordkust en via de twee luchthavens bij Iraklion en Chania. In de landbouw is ca. 45% van de beroepsbevolking werkzaam op bijna 100.000 bedrijven en bedrijfjes.\nDe veestapel omvat schapen en vooral geiten. Bekend is de geitenkaas of feta en de kaas en yoghurt van de schapen. De veeteelt concentreert zich voornamelijk in de bergachtige regio's. De Kretenzische wijnbouw gaat terug naar de Mino\u00efsche tijd en wordt ook al voor de export verbouwd. De totale oogst per jaar ligt tussen de 150.000 en 200.000 ton druiven. De visserij is blijft een bedrijfstak van belang, hoewel de Ege\u00efsche Zee overbevist en vervuild is. \nDe industri\u00eble verwerking van agrarische producten als olijfolie en kaas (o.a. graviera, anthotiro en mizithra) en de chemische industrie (onder meer zeep) zijn pas laat op het eiland ge\u00efntroduceerd en naar verhouding niet zo belangrijk. De bedrijvigheid concentreert zich vooral rond de hoofdstad Iraklion en rond Chania. De bodem bevat gips, ijzer en bruinkool maar de hoeveelheden zijn te weinig om te ontginnen.\nDe steden aan de noordkust (Chania, Rethymnon, Heraklion, \u00c1gios Nik\u00f3laos, Sitia) zijn door een verkeersweg met elkaar verbonden; de verbindingen naar en langs de zuidkust zijn gering in aantal en vaak matig van kwaliteit.\nBij Chania, Heraklion en Sitia zijn vliegvelden. De verbinding per boot met het vasteland van Griekenland is in voornamelijk handen van de ANEK, een maatschappij volledig in Kretenzische handen.\nToerisme.\nMede vanwege het klimaat en de vele overblijfselen van de Mino\u00efsche cultuur heeft het toerisme een hoge vlucht genomen en vormt al bijna net zo'n belangrijke bron van inkomsten als de landbouw. In 1972 bezochten 27.000 charterpassagiers Kreta, in 1991 waren dat er al meer dan een miljoen.\nDe meeste toeristen komen uit Groot-Brittanni\u00eb en Duitsland. Per jaar bezoeken ongeveer 230.000 Nederlanders Kreta. Daarvan komt 85% aan in Iraklion en ongeveer 15% in Chania. Nederland is goed voor meer dan 11% van het totaal aantal toeristen dat Kreta jaarlijks bezoekt.\nHet totaal aantal toeristen dat Griekenland jaarlijks bezoekt, met name met het vliegtuig, ligt rond de 6 miljoen. Het eiland Kreta wordt bezocht door ongeveer 33% van het totale aantal buitenlandse toeristen dat Griekenland jaarlijks bezoekt.\nKreta is veruit de populairste vakantiebestemming van Griekenland, gevolgd door de eilanden Kos en Rhodos. Het Griekse vasteland, waaronder de hoofdstad Athene, wordt minder bezocht.\nHet massatoerisme vindt voornamelijk plaats tussen Iraklion en Malia aan de noordkust van Kreta. Dankzij het toerisme bedraagt de werkloosheid onder de beroepsbevolking maar 4%, terwijl het gemiddelde in Griekenland op 23% ligt. Het binnenland en de zuidkust zijn veel minder toeristisch. Hier wordt bijverdiend door kamerverhuur en het maken van handwerk.\nKunst en cultuur.\nDe Oud-Griekse kunst wordt over het algemeen door kunsthistorici gedefinieerd als kunst die in de Grieks-sprekende wereld werd vervaardigd tussen ongeveer 1050 v.Chr. en 27 v.Chr. De kunst van de Myceense beschaving, die van ongeveer 1600 v.Chr. tot ongeveer 1200 bloeide, wordt hier doorgaans niet onder begrepen: ondanks het feit dat de dragers van de Myceense cultuur een Grieks dialect spraken, daar er weinig of geen continu\u00efteit tussen deze kunst en de latere Griekse kunst was. De Oud-Griekse kunst laat men eindigden met de inlijving van Griekenland in het Imperium Romanum. Dit is een redelijk rigide indeling, die soms moet worden doorbroken om de samenhang tussen de verschillende beschavingen die het oude Griekenland heeft gekend aan te tonen.\nNatuur.\nHet eiland Kreta is ontstaan door het over elkaar schuiven van Europese en Afrikaanse tektonische platen, op vergelijkbare wijze als waarop de Alpen en de Himalaya zijn ontstaan.\nFauna.\nDe dierenwereld op Kreta is niet erg veelzijdig. Het enige in de wilde natuur levende grotere zoogdier is de Kretenzische wilde geit, in de volksmond kri-kri genoemd. Deze geit komt voor in de moeilijk te bereiken delen van Kreta zoals de Witte Bergen en op de voor de kust gelegen eilandjes Dia, Agii P\u00e1ntes en Agii Theod\u00f3ri. Het simpelste is de wilde geit echter te zien in de stadsparken van Chania en Rethymnon.\nHazen en konijnen zijn zeldzaam geworden, omdat de Kretenzers hartstochtelijke jagers zijn. Zo zijn ook de das, de marter, de hermelijn, de wezel, de steenarend, de uil, de valk en de lammergier zeer zeldzaam geworden. Hagedissen en gekko's zijn talrijk op Kreta. Schorpioenen en slangen, waaronder ook giftige addersoorten, komen weliswaar voor in de natuur, maar vluchten weg voor mensen.\nDuidelijk te horen zijn de cicaden, die in de bomen onophoudelijk hun gezang ten beste geven.\nFlora.\nDe Kretenzische flora is van een uitzonderlijke diversiteit: er groeien 2170 verschillende soorten planten en bloemen (in heel Griekenland, naar schatting, ruim 6000) en vele daarvan komen alleen op Kreta voor: het Kretenzische zonneroosje, de Kretenzische iris, de Kretenzische pijpbloem, de Kretenzische zwaardlelie en de Diktamo, verwant aan onze majoraan. De meest zeldzame soorten worden in de bergen gevonden. Ook wilde kruiden worden voornamelijk in de bergen gevonden, waarbij salie, marjolein, tijm en dragon het meest gekend zijn.\nTussen april en juni is op Kreta overal waar water is een rijkdom aan bloemen en begroeiing te zien. Er bloeien dan fruit- en amandelbomen, granaatappels, brem, oleander en kastanjes. De weiden en velden zijn bedekt met klaprozen, anemonen, narcissen, cyclamen en wilde tulpen. Op de berghellingen groeien geurige kruiden als tijm, oregano, salie en munt. Daartussen staan witte, roze en violette goudrozen en orchidee\u00ebn. Naast de 15 miljoen olijfbomen die groeien op Kreta is de druif de belangrijkste cultuurplant van Kreta. In de kustvlakten worden bovendien citrusvruchten, bananen, kiwi's en avocado's geoogst en vlas, graan en groente verbouwd. In de hoger gelegen gebieden van Kreta groeien naaldbomen, esdoorns en zomereiken. Aan de kust van Kreta vindt u ook cipressen, platanen en de eucalyptus, die vooral langs wegen wordt geplant. In de tuinen op Kreta groeien allerlei vrucht en fruitsoorten. Langs de stranden van Kreta staan struiken en soms zelfs, zoals in Vai of Pr\u00e9veli, Kretenzische palmen die op de dadelpalm lijken, maar geen rijpe vruchten voortbrengen. In totaal komen op Kreta ongeveer 2000 verschillende plantensoorten voor, waarvan zo'n 150 inheems zijn. Deze laatste zijn dus alleen op Kreta te vinden.\nEind april tot begin mei bloeien 25 soorten orchidee\u00ebn. Tussen een 'vroeg' en een 'laat' voorjaar kan wel zes weken tijdsverschil zitten. In een laat voorjaar (zoals in 2003) begint dan eind april voor zeer veel planten tegelijk de bloeiperiode, maar in een vroeg voorjaar (zoals in 2000) wordt de bloei van deze soorten over een langere periode 'uitgesmeerd' zodat beduidend minder soorten tegelijk bloeien.\nEr zijn 311 soorten planten die nergens anders in Griekenland voorkomen en nog eens 57 Aziatische soorten zijn ook elders in Europa onbekend. De vegetatie van Kreta heeft in het verleden te lijden gehad door sterke ontbossing, met name tijdens de Venetiaanse en Turkse overheersing. Dit gebeurde hoofdzakelijk om het hout te verkrijgen voor de bouw van schepen. Al eeuwenlang is de geit (ook wel de gesel van de Middellandse Zee genoemd) een belangrijke factor, naast - meer recent - het bouwen van hotels en appartementen op land waar voorheen interessante en zeldzame planten groeiden.\nWie op Kreta op zoek gaat naar planten moet met diverse zaken rekening houden. Zoals op veel andere plaatsen is de hoogte boven zeeniveau van veel invloed, hoe hoger boven zeeniveau, hoe later het voorjaar begint. Op een gegeven tijdstip kan men in de bergen wellicht nog soorten in bloei zien, die dan lager, aan de kust, al zijn uitgebloeid. Verder speelt het verschil tussen oost en west, tussen noord- en zuidzijde op Kreta een grote rol. Het Westen krijgt circa 30 procent meer regen dan het Oosten en blijft dus naarmate de zomer vordert langer groen. Aan de zuidkust valt gemiddeld minder regen dan aan de noordkust, zodat het Noordwesten beduidend meer neerslag heeft dan het Zuidoosten. De bergdalen kunnen plaatselijk zeer lang groen blijven door de geleidelijk smeltende sneeuw. Diverse hoogvlakten, zoals die van Lassithi en die rond Amari zijn relatief vochtig. De Messara-vlakte in het zuiden (rond Agii Deka en Mires) is droog. Daarnaast heeft de geologie nog invloed: op kalk groeien andere plantensoorten dan op het oergesteente van de Lefka Ori en de Idi.\nMooie gebieden waar typische vegetaties te zien zijn, zijn de Topolia-kloof ten zuiden van Voulgaro in de buurt van Kissamos; en de kloven, waarvan Kreta er circa 45 heeft, in het algemeen. Al is de Samariakloof het bekendst, sommige andere zijn wat de vegetatie betreft zeker zo interessant, zoals de Imbroskloof juist ten oosten van de Samaria-kloof en de Kourtaliotis- en Kotsofou-kloof, waar men overigens ook vaak gieren kan zien. Verder is de zuidkust, met name in de omgeving van Chora Sfakion (Chora Sfakion), bij Paleochora en ten oosten van Ierapetra interessant door de extreem droge biotoop met veel kussenvormige stekelige soorten. De Amari-hooglanden ten oosten van Spili op Centraal-Kreta zijn bijzonder soortenrijk; waar de Tripolitsa kalksteen aan de oppervlakte komt, kan men tot wel 25 soorten orchidee\u00ebn tegelijk in bloei zien staan. Het verdient wel aanbeveling om een gids mee te nemen die de groeiplaatsen kent; van een afstandje merkt men er vaak niets van dat sommige plaatsen zo rijk zijn aan planten, doordat ze vaak verborgen in rotsspleten groeien.\nVerkeer en vervoer.\nKreta heeft drie luchthavens: Iraklion in Iraklion (Heraklion), Chania bij Chania en als derde Sitia, waarvan Sitia alleen nationaal aangevlogen wordt. Er is een veerverbinding met Piraeus (Athene), Thessaloniki, Santorini, Karpathos, Rhodos en in het seizoen van Kissamos naar Githion op de Peloponnesos.\nBekende Kretenzers.\nHet eiland Kreta heeft onder andere de volgende personen voortgebracht:"}
{"id": "9857", "revid": "785564", "url": "https://nl.wikipedia.org/wiki?curid=9857", "title": "Rabindranath Tagore", "text": "Rabindranath Tagore, of \"Thakur\" (Calcutta, 7 mei 1861 - aldaar, 7 augustus 1941) was een beroemd dichter, roman- en toneelschrijver. Tevens beoefende hij de schilderkunst en sprak ook Esperanto. Hij was bovendien de eerste Indiase winnaar van de Nobelprijs voor Literatuur in 1913. Tagore schreef het Indiase en het Bengaalse volkslied.\nFamilie.\nRabindranath Tagore werd op 7 mei 1861 tijdens de Britse koloniale overheersing van India geboren in een rijke brahmaanse familie, die in Calcutta woonde. Zijn vader, Debendranath Tagore (1817-1905) was een tijd lang een van de leiders van de Brahmo Samaj. Zijn moeder, Sarada Devi (1830\u20131875), overleed toen Rabindranath nog jong was. In 1883 trouwde hij met Mrinalini Devi (geboren Bhabatarini), die toen tien jaar oud was. Zij kregen vijf kinderen, van wie slechts \u00e9\u00e9n volwassen werd. Mrinalini Devi zelf stierf in 1902.\nLiteraire verdiensten.\nRabindranath Tagore was een Bengaals dichter, wijsgeer, toneelschrijver, romanschrijver en mysticus, die zijn faam vooral te danken heeft aan zijn gedichten.\nHij schiep een soort letterkunde die dichter bij het gesproken Bengaals lag dan men ooit daarvoor had geschreven. Hij schreef voornamelijk in het Bengaals, maar vertaalde zelf veel van zijn werken in het Engels. In zijn werk komt grote kennis van zowel de Westerse als de Indiase cultuur tot uitdrukking. Hij predikte ascese noch yoga, maar een vreugde- en liefdevol opgaan in God in het dagelijks leven.\nTagore ontplooide een grote bedrijvigheid als literator, componist, sociaal hervormer, strever naar onafhankelijkheid en pedagoog. In 1901 stichtte hij te Bolpur, 180\u00a0km van Calcutta, de Santi-Niketanschool, die later uitgroeide tot universiteit. Hij was innovatief op het gebied van onderwijs, muziek, religie en sociale hervormingen. Door te schrijven over sociale en politieke onderwerpen streefde Tagore in zijn wereldbeschouwingen bewust naar een harmonische verbinding tussen de Westerse en Oosterse filosofie\u00ebn, religies en culturen. Hij had een belangrijk aandeel in de bevrijding van India en zijn naam is met die van Gandhi verbonden.\nDoor les te geven in verschillende landen bezocht hij vaak Europa en Amerika, vooral nadat hij in 1913 de Nobelprijs voor Literatuur toegekend had gekregen. Tot zijn werk behoren een treurspel met de Engelse titel \"The King of the Dark Chamber\" (1910) en verschillende romans, waarvan \"Gora\" (1908) door sommigen als belangrijker wordt beschouwd dan Rudyard Kiplings schildering van het Indiase leven in \"Kim\".\nTagore blijft echter vooral bekend als een dichter wiens eigen vertaling van zijn \"Gitanjali\" (1909; Nederlandse prozavertaling \"Wijzangen\", po\u00ebzievertaling \"Geetanjali\") grote bewondering oogstte. Hij schreef lyrische po\u00ebzie (Nederlandse vertaling \"De hovenier\" 1914) - waarin hij het sterkst was - enkele drama\u2019s met wijsgerige strekking (\"Chitra\" 1914; Nederlandse vertaling 1918), enige romans en talrijke verhalen. In 1950 werd zijn gedicht \"Jana Gana Mana\" (Engels: \"Lord of the heart of the people\"), het volkslied van India. Tagore componeerde het vers reeds in 1911 ter gelegenheid van het Indian National Congress in Calcutta in december van dat jaar.\nMet \"Dakghar\" (\"Het postkantoor\", 1912) gaf Tagore de stoot tot vernieuwing van het Indiase toneel. Van zijn wijsgerig werk is te noemen \"Sadhana: The Realisation of Life\" (1913), evenals diverse andere werken van zijn hand, vertaald in het Nederlands door Frederik van Eeden, die een bewonderaar was van Tagore en enkele -omstreden- vertalingen verzorgde.\nReligie en Filosofie.\nBehalve met literair werk schreef Tagore ook non-fictie over religie, (godsdienst-)filosofie: onder meer \"The Religion of Man\" uit 1931, dat hij opdroeg aan Dorothy Payne Whitney Elmhirst. Dit betreft een bundeling van lezingen die hij in mei 1930 gaf aan de Universiteit van Oxford. Daarin behandelde hij universele thema's als God, goddelijke ervaring, verlichting en spiritualiteit. Een kort gesprek tussen hem en Albert Einstein, \"Note on the Nature of Reality\", is daarin als bijlage opgenomen.\nVrijheid was een belangrijk thema in Tagore's denken, maar hij zag politiek liberalisme niet als gescheiden van de noodzaak voor een individu om naar zijn geweten te handelen. Tagore was verontwaardigd over de onrechtvaardigheid van de Britse koloniale bezetting, die de gevoeligheden van de plaatselijke bevolking met de voeten trad; daarnaast bleef hij echter kritisch voor de traditionele ongelijkheden in de Indische maatschappij. Hij wees op de ethische onhoudbaarheid van Indische eisen voor gelijkheid en zelfbestuur, terwijl in de praktijk veel Indi\u00ebrs diezelfde rechten onthielden aan grote groepen landgenoten. Tagore schatte het egalitaristische aspect van de moderne, westerse cultuur naar waarde, maar ging ervan uit dat de structurele en institutionele onrechtvaardigheid van de Indische maatschappij kon hervormd worden vanuit het denkkader van de Indische filosofische traditie."}
{"id": "9858", "revid": "107", "url": "https://nl.wikipedia.org/wiki?curid=9858", "title": "Giussepe Arcimboldo", "text": ""}
{"id": "9861", "revid": "641451", "url": "https://nl.wikipedia.org/wiki?curid=9861", "title": "Vasco da Gama", "text": "Vasco da Gama (Sines, Portugal; 1460 of 1469 \u2013 Cochin, Portugees-Indi\u00eb; 24 december 1524) was een Portugese ontdekkingsreiziger en de leider van de eerste expeditie van Portugal naar Indi\u00eb. Hij was de jongere broer van Paulo da Gama.\nJeugd.\nOver het vroege leven van Vasco da Gama is weinig bekend. Hij was afkomstig uit een adellijke familie. Zijn vader was Est\u00eav\u00e3o da Gama, gouverneur van Sines en Silves. Deze had goede connecties aan het Portugese hof. Da Gama\u2019s eerste wapenfeit dateert uit 1492. Koning Jo\u00e3o II belastte hem met de taak represailles uit te voeren tegen de Franse koopvaardijschepen in de haven van Set\u00fabal en havens in de Algarve. De reden voor deze represailles waren aanvallen van Franse piraten op Portugese schepen aan de West-Afrikaanse kust.\nOntdekkingsreis naar Indi\u00eb.\nAchtergrond van de reis naar Indi\u00eb.\nHet was een lang gekoesterde wens van de Portugezen om een zeeroute van Afrika naar Indi\u00eb te vinden en zo te kunnen profiteren van de lucratieve specerijenhandel. Sinds de dagen van Hendrik de Zeevaarder hadden de Portugezen de westkust van Afrika verkend. Na de twee reizen van Diogo C\u00e3o had Bartolomeus Diaz in 1488 Kaap de Goede Hoop gerond en vervolgens de Zuid-Afrikaanse kust verkend tot aan de Grote Visrivier, 850 kilometer ten oosten van de Kaap. Diaz\u2019 tocht bewees dat de Indische Oceaan vanuit Europa over zee te bereiken was.\nP\u00earo da Covilh\u00e3 was gelijktijdig met Diaz op een missie via de Rode Zee naar de Indische Oceaan gestuurd. Na de handelscentra Calicut en Goa aan de zuidwestkust van het Indisch subcontinent te hebben bezocht, verkende Da Covilh\u00e3 ook nog Sofala in het huidige Mozambique en Madagaskar. Hoewel het niet helemaal zeker is of Da Covilh\u00e3\u2019s verslag Lissabon op tijd bereikt heeft, was het duidelijk dat de route om Afrika tot de mogelijkheden behoorde. Het organiseren van een nieuwe expeditie werd nog dringender voor Portugal toen Christoffel Columbus in 1493 in Spaanse dienst terugkeerde van zijn reis over de Atlantische Oceaan. Hij beweerde Indi\u00eb via een westwaartse route bereikt te hebben.\nToch duurde het nog tot 1497 voordat de expeditie naar Indi\u00eb vertrok. Diaz\u2019 beschrijving van de schrikwekkende stormen rond Kaap de Goede Hoop kunnen twijfel hebben gezaaid over de haalbaarheid van de route. Er was ook een stroming aan het hof, die zich liever wilde concentreren op de winstgevende handel in goud en slaven aan de Afrikaanse kust. Het is verder mogelijk dat men het verslag van Da Covilh\u00e3 wilde afwachten en er zijn ook theorie\u00ebn, dat er wel degelijk verkenningen in de zuidelijke Atlantische Oceaan werden uitgevoerd. De Portugezen stonden erom bekend dat ze hun maritieme vorderingen zo lang mogelijk geheimhielden. De nieuwe koning Manuel hakte uiteindelijk de knoop door en gaf toestemming voor de expeditie van Vasco da Gama en Paulo da Gama.\nDe vloot.\nOnder supervisie van Bartolomeus Diaz werden twee kraken gebouwd, het vlaggenschip de \"S\u00e3o Gabriel\" en haar zusterschip \"S\u00e3o Rafael\". De kraken waren 178 ton zwaar en robuuster dan de karvelen, waarmee de Portugezen tot dan toe hun ontdekkingsreizen hadden ondernomen. Da Gama\u2019s broer Paulo voerde het bevel over de \"S\u00e3o Rafael\". Daarnaast was er nog een kleiner karveel de \"Berrio\" onder leiding van Nicolau Coelho en een bevoorradingsschip. De bemanning telde 170 koppen, onder wie een aantal veroordeelde misdadigers. Da Gama had de beschikking over zeer ervaren stuurlieden, zoals Pedro Escobar en P\u00earo de Alenquer, veteranen van de tochten van Diogo C\u00e3o respectievelijk Bartolomeus Diaz. Op 8 juli 1497 vertrok de vloot uit Lissabon.\nRoute naar de Kaap.\nDe reizen van Diogo Cao en Bartolomeus Diaz hadden geleerd dat het moeilijk was voortgang te boeken langs de zuidwestkust van Afrika. Na de doldrums in de bocht van Guinee kreeg men te maken met de constante tegenwind van de zuidoostpassaat. Dias had echter ook geconstateerd dat ter hoogte van de Kaap de westenwinden overheersten. De Portugese stuurlieden hadden daarom een zeer gedurfde manoeuvre bedacht: bij Sierra Leone koos de vloot een zuidwestelijke koers naar open zee. Toen ze uiteindelijk de westenwinden oppikten op dertig graden zuiderbreedte, werd een oostelijke koers in de richting van de Kaap genomen. De schepen voeren in 93 dagen 9500 kilometer over open zee, een tot dat moment niet eerder vertoonde prestatie. Deze route met zijn grote \"volta do mar\" over de zuidelijke Atlantische Oceaan werd voor alle latere zeiltochten van Europa naar de Kaap de norm. Bij deze lange tocht over de oceaan stak de vloek van de zeeman, scheurbuik, gewoonlijk de kop op onder de bemanning. Deze ernstige aandoening wordt veroorzaakt door gebrek aan vers voedsel, vooral vitamine C.\nOp 4 november ging de vloot voor anker in de Sint Helenabaai, ten noorden van Kaap de Goede Hoop. Aanvankelijk was het contact met de plaatselijke Khoikhoi vriendschappelijk, nadat Da Gama een van hen had getrakteerd op een etentje aan boord. In het reisverslag werden de Khoikhoi als volgt beschreven:\nLater kwam het toch tot een conflict. Op 16 november werd een groepje Portugezen door de Khoikhoi met speren terug naar de schepen gejaagd. Da Gama en enkele anderen raakten daarbij gewond. Het ronden van Kaap de Goede Hoop kostte een week door de tegenwind, maar daarna konden de Portugezen ankeren in de Mosselbaai, waar het bevoorradingsschip werd achtergelaten.\nDe tocht langs de Zuid-Afrikaanse kust verliep wisselvallig. Een storm uit het westen bracht ze vlug langs Kaap Recife, maar daarna werden ze weer drie dagen teruggedreven door de sterke Agulhasstroom. Met Kerstmis passeerden de Portugezen de kust die ze Natal doopten. Watergebrek dwong Da Gama op 10 januari 1498 aan te leggen bij de monding van de Inharrime in Mozambique. Ze werden daar verwelkomd door een grote menigte plaatselijke bewoners, die uitgedost waren met koperen versieringen en niet vreemd opkeken van zulke grote zeilschepen. De Indische Oceaan was duidelijk bereikt. Na Inharrime verbleef de vloot vanaf 25 januari een maand lang aan de noordelijke monding van de Zambezi om de bemanning te laten bijkomen van de scheurbuik en herstelwerkzaamheden aan de schepen uit te voeren. Deze schade beperkte zich overigens tot een gebroken mast. Da Gama had voor de kust van Zuid-Afrika duidelijk minder zware omstandigheden gehad dan Bartolomeus Diaz tien jaar eerder.\nNaar Calicut.\nVerder noordwaarts deed de vloot op 2 maart de eerste echte havenplaats aan, het Ilha de Mo\u00e7ambique. Deze plaats dreef regelmatige handel met Indi\u00eb en Arabi\u00eb en de islamitische sultan was dan ook niet onder de indruk van Da Gama\u2019s beperkte geschenken: een rode hoed, tinnen belletjes en koperen armbanden. Da Gama\u2019s expeditie was beter uitgerust als ontdekkingsvloot dan als handelsvloot. De sfeer werd al snel vijandig en Da Gama vertrok onder het afvuren van zijn kanonnen. Hij had wel twee loodsen weten te ronselen, die de expeditie onder dreiging van geseling naar het noorden begeleidden. Via Kilwa kwam de vloot in Mombassa aan, waar de Portugezen opnieuw in conflict kwamen met de lokale bevolking en een schip kaapten dat beladen was met goud en zilver. Da Gama had een vast patroon ontwikkeld bij het aandoen van de havens in Oost-Afrika: de Portugezen bleven op de schepen tot er tegemoetkomende bootjes kwamen, waarvan ze dan een aantal mensen gijzelden. Vervolgens stuurde Da Gama een van de veroordeelde bemanningsleden naar de wal om zijn eisen te dicteren. Zijn reputatie snelde hem echter vooruit: in Mombassa was men voorbereid en kende deze tactiek geen succes.\nOp 14 april arriveerde Da Gama in Malindi. Hij stelde zich dit keer gematigder op en kon zaken doen met de plaatselijke heerser, een rivaal van die in Mombassa. In Malindi troffen de Portugezen voor het eerst ook Indi\u00ebrs aan, die ze aanzagen voor christenen:\nHet lijkt echter waarschijnlijker dat deze Indi\u00ebrs hun hindoegod Krishna aanriepen. In Malindi vond Vasco da Gama een loods, die bereid en in staat was de Portugese schepen over de Arabische Zee naar Calicut te loodsen. Bronnen uit die tijd omschrijven de man als christen, moslim of Gujarati. Vaak wordt beweerd, dat deze de bekende Arabische cartograaf Achmed Ibn Majid was, maar moderne historici stellen dat deze niet in de buurt kan zijn geweest. Het was een bekwame loods, want na een tocht van 4200 kilometer bereikten de Portugezen op 20 mei 1498 de Indische kust op tien kilometer afstand van Calicut. Met de zuidwestmoesson in de rug verliep de overtocht zeer vlot in 23 dagen.\nDat Calicut een belangrijk internationaal handelscentrum was, bleek al bij de eerste kennismaking:\nToen Da Gama zelf aan land ging, zag hij nog steeds hindoes aan voor christenen. Da Gama en zijn mannen werden door Brahmaanse priesters meegenomen naar een hindoetempel, waar ze baden voor een beeld waarvan ze dachten dat het de maagd Maria was. Ondertussen werden ze omringd door weinig katholieke\nDit waren waarschijnlijk beelden van de godin Kali.\nDe lokale heerser, de samorijn, ontving Da Gama in zijn paleis. Da Gama snoefde tijdens die bijeenkomst over de onmetelijke macht en rijkdom van de Portugese koning en eiste dat de samorijn de islamitische handelaren de toegang tot de stad zou ontzeggen. Maar bij een volgend bezoek kon hij alleen minderwaardige geschenken aanbieden, waaronder visserspetten en strengen koraal. De samorijn beet hem toe, dat als Da Gama, zoals deze beweerde, was gekomen om mensen te ontdekken, hij ook geschenken mee had moeten nemen.\nDe omvangrijke islamitische handelsgemeenschap was uiteraard niet blij met deze binnendringer en de betrekkingen verslechterden snel, met wederzijdse gijzelnemingen en andere incidenten. Uiteindelijk kon Da Gama bij de Indische handelaren wel een waardevolle lading specerijen aanschaffen. Na drie maanden besloot Da Gama weer te vertrekken, waar de samorijn niet rouwig om zal zijn geweest.\nDe terugreis.\nDe timing van het vertrek uit Calicut, 29 augustus 1498, was echter ongelukkig en geeft ook aan dat Vasco da Gama nog weinig had opgestoken over de navigatie in de Indische Oceaan. Van april tot september waait de moesson vanuit het zuidwesten, waarna hij van oktober tot maart uit de tegenovergestelde richting, het noordoosten, komt. Hij kwam niet weg en verbleef een maand op het eilandje Anjediva, iets ten noorden van Calicut. Pas op 7 januari, 132 dagen na het vertrek uit Calicut, arriveerden de drie schepen in Malindi. De overtocht had bijna de helft van de bemanning het leven gekost als gevolg van scheurbuik. Da Gama zag zich genoodzaakt om de \"S\u00e3o Rafael\" te verbranden en de resterende bemanning over de \"S\u00e3o Gabriel\" en de \"Berrio\" te verdelen.\nDe schepen rondden Kaap de Goede Hoop op 10 maart, waarna de oversteek van 7000 kilometer naar de Kaapverdische Eilanden slechts 27 dagen kostte. Door een storm raakten de twee schepen elkaar vervolgens kwijt. Nicolau Coelho arriveerde op 10 juli 1499 met de \"Berrio\" als eerste in Lissabon, twee jaar na het vertrek. Vasco da Gama voer door naar de Azoren, waar zijn broer Paulo aan de gevolgen van scheurbuik overleed. In september arriveerde ook Da Gama in Lissabon. In totaal overleefden 60 van de 170 bemanningsleden de tocht.\nNasleep.\nVoor Portugal betekende de reis van Vasco da Gama een bekroning op 80 jaar ontdekkingsreizen langs de kust van Afrika en een enorme kans op het vergaren van rijkdommen en macht in Azi\u00eb. In tegenstelling tot vele andere ontdekkingsreizigers had Vasco da Gama niet te klagen over gebrek aan erkenning. Hij en zijn nakomelingen mochten de titel Dom voeren, hij werd benoemd tot Almirante do Mar das \u00cdndias en kreeg een leengoed in zijn geboorteplaats Sines.\nKoning Manuel pakte de zaken nu voortvarend aan: een half jaar na de aankomst van de \"Berrio\" vertrok Pedro \u00c1lvares Cabral met een vloot van 13 schepen en 1500 man naar Indi\u00eb.\nDe \"armada da \u00cdndia\" van 1502.\nVasco da Gama leidde een tweede expeditie naar Indi\u00eb in 1502. Hij kreeg de beschikking over twintig schepen en 800 manschappen. De vloot was duidelijk uitgerust voor een strafexpeditie tegen Calicut, waarmee de Portugezen sinds de reis van Cabral in openlijke vijandschap verkeerden.\nLangs de kust van Afrika brandschatte Da Gama diverse steden. Toen hij in oktober 1502 voor de kust van Indi\u00eb arriveerde, begon de Portugees direct islamitische schepen aan te vallen. Hij pleegde bij de verovering van de dhow \"M\u00eer\u00ee\" een zelfs voor de normen van die tijd meedogenloze daad van piraterij. De onbewapende \"M\u00eer\u00ee\" had 380 pelgrims aan boord die op de terugreis waren van Mekka. Na het schip geplunderd te hebben liet Da Gama het tot zinken brengen. Tom\u00e9 Lopes, kroniekschrijver aan boord, schreef dat hij die dag zijn leven lang niet zou vergeten:\nIn Calicut eiste hij opnieuw van de Samorijn dat deze de islamitische handelaren de toegang tot de stad zou ontzeggen. Na diens weigering bombardeerde Da Gama de haven twee dagen lang en vertrok toen naar het concurrerende Cochin om daar handel te drijven. Vasco da Gama vertrok in februari 1503 met een enorme buit naar Portugal.\nEen aantal van zijn schepen zijn vergaan, waaronder de \"Esmeralda\" en de \"S\u00e3o Pedro\", die op Arabische dhows joegen. Het eerste schip is in 1998 teruggevonden voor de kust van Oman.\nDood in Cochin.\nIn 1524 werd Da Gama opnieuw naar Indi\u00eb gezonden, waar inmiddels een Portugese kolonie was gevestigd. Hij had als opdracht de corruptie te bestrijden, maar stierf enkele maanden na aankomst in Cochin aan een ziekte. Aanvankelijk lag hij er ook begraven, tot in 1539 zijn stoffelijk overschot naar Portugal werd teruggebracht en werd bijgezet in een tombe in het klooster \"Mosteiro dos Jer\u00f3nimos\" nabij Lissabon. \nNalatenschap.\nDe eerste reis van Vasco da Gama naar Indi\u00eb betekent een mijlpaal in de geschiedenis. Het bleek mogelijk om over zee van Europa naar Indi\u00eb te zeilen. Vasco da Gama toonde aan dat het wereldbeeld van de toonaangevende Griekse geograaf Ptolemaeus onjuist was. Diens opvatting dat de Indische Oceaan door land omgeven werd, was na meer dan 1000 jaar achterhaald door de feiten. Uiteindelijk zouden de Europeanen grote koloniale rijken in Azi\u00eb stichten, maar dat was niet direct het geval. Portugal had te weinig mankracht om Azi\u00eb echt te overheersen, al waren de Portugezen wel superieur op zee. Voor Portugal was het de bekroning van de door hen ondernomen ontdekkingsreizen.\nVernoemingen.\nIn de Braziliaanse stad Rio de Janeiro bestaat een voetbalclub genaamd CR Vasco da Gama. De club is in 1898 opgericht door Portugese immigranten.\nIn Lissabon is in 1998, 500 jaar na de ontdekking van de zeeroute naar Indi\u00eb, de Vasco da Gama-brug naar hem genoemd. Ook de Torre Vasco da Gama draagt zijn naam. "}
{"id": "9862", "revid": "628344", "url": "https://nl.wikipedia.org/wiki?curid=9862", "title": "Arnold van Brescia", "text": "Arnaldo de Brescia of Arnold van Brescia in het Nederlands (Brescia, 1090 - Rome, 18 juni 1155) leefde in het jaar 1140 als geleerd man in Itali\u00eb en was een tijdgenoot van Bernard van Clairvaux. Hij werd be\u00efnvloed door Petrus Abaelardus, wiens lessen hij als student in Parijs gevolgd had.\nArnold knoopte aan bij een volksbeweging in Lombardije, die vond dat volledige bezitloosheid noodzakelijk was om zaligheid te verwerven.\nArnold eiste dat de Kerk zou afzien van wereldse bezittingen en van macht. Hij verwierp elke vorm van kerkelijke heerschappij.\nIn 1145 greep hij de macht in de stad Rome, en vestigde een Romeinse Republiek naar het model uit de Oudheid, met een consul en een senaat aan het hoofd. Tien jaar wist hij zich staande te houden, maar in 1155 hernamen pauselijke troepen de stad.\nHij werd door ophanging ter dood gebracht op bevel van paus Adrianus IV in 1155, maar de kritiek op de macht van de kerk en de prediking van strenge ascese was niet te stoppen. In 1882 richtte zijn geboortestad Brescia in Lombardije een monument voor hem op."}
{"id": "9863", "revid": "188626", "url": "https://nl.wikipedia.org/wiki?curid=9863", "title": "Katharen", "text": "De katharen (van het Grieks: \u03ba\u03b1\u03b8\u03b1\u03c1\u03bf\u03af, katharoi, \"de zuiveren\") of Albigenzen waren een religieuze beweging die tijdens de 12e en 13e eeuw een grote aanhang kende in de westelijke Languedoc. Ze lieten zich inspireren door het leven van Jezus Christus zoals beschreven in de Bijbel maar hun mystieke, symbolische en dualistische interpretatie van de Bijbelverhalen verschilde sterk van die van de Rooms-Katholieke Kerk. Volgens de katharen was Satan almachtig op aarde en leidde enkel de spirituele bezieling van de Heilige Geest tot verlossing.\nVoor de heersers van de katholieke kerk was dit ketterij, een niet geoorloofde afwijking van de in hun ogen juiste leer, die letterlijk te vuur en te zwaard bestreden moest worden. De kerk organiseerde en financierde zware militaire expedities naar het gebied, de Albigenzische Kruistochten, en maakte met geweld een einde aan het katharisme. De door de kerk georganiseerde Inquisitie ging door met de vervolgingen tot er geen katharen meer waren.\nNaamgeving.\nDegenen die wij tegenwoordig met de naam katharen aanduiden, noemden zichzelf niet zo. Zij noemden zichzelf gewoon \"christenen\" of \"vrienden van God\". Zij stelden hun \"Kerk van God\" voor als de enig ware christelijke kerk. In de volksmond noemde men ze \"bonhommes\" en \"bonnefemmes\" (\u2018goede mannen en vrouwen\u2019). In de kronieken van tijdgenoten en inquisitieverslagen werden ze \"Albigenzen\" (inwoners van de stad Albi) genoemd.\nHet woord \"Catharos\" kwam halverwege de 12e eeuw voor het eerst voor in een serie preken van de Duitse monnik Eckbert von Sch\u00f6nau, \"Sermones contra Catharos\". Hij had het dan over christenen in het Rijnland die volgens hem afgeweken waren van de kerkelijke leer. Een halve eeuw later, in 1200, schreef de katholieke theoloog Alanus van Rijsel dat men ze \u2018\u2019Kathari\u2019\u2019 noemde.\nIn 1848 schreef Charles Schmidt de \"Geschichte der Valdesier und Katharer\". In het Frans vertaald werd de titel \"Histoire et doctrine de la secte des Cathares ou Albigeois\", de eerste keer dat het woord 'cathares' in het Frans verscheen.\nIn de geschriften van de protestantse dominee Napol\u00e9on Peyrat (1809-1881) verscheen het woord \"cathares\" in 1877 voor het eerst, vanuit een romantische visie, in een positieve betekenis in de Franse taal. Peyrat gaf daar de betekenis aan die hij ontleende aan het Griekse woord \"katharoi\", \u2018de zuiveren'. Door de toenmalige populariteit van zijn boeken werd het sedertdien algemeen gebruikelijk om de Albigenzen 'katharen' te noemen.\nEvenmin hebben de kathaarse geestelijken zichzelf parfaits (\u2018vervolmaakten\u2019) genoemd. Het Franse woord \u2018parfait\u2019 is afkomstig van de inquisitie. Iemand die het consolamentum had ontvangen, werd door de inquisitie een \u2018vervolmaakte ketter\u2019 genoemd, in het Latijn \"hereticus perfectus\", later ingekort tot 'perfectus' of 'parfait'.\nHet woord ketter is ontstaan uit Grieks \"katharos\", dat \"rein\" betekende. \"Katharoi\" waren de \"zuiveren\". In de derde eeuw was dit de naam van een groep christenen, die zich afzetten tegen de paus. Vandaaruit is de betekenis \"afvallige\" ontstaan. Het woord \"ketter\", met de betekenis afvallige, kwam al vroeg in de Europese volkstalen, in ieder geval al voor de Hoogduitse klankverschuiving (dus v\u00f3\u00f3r \u00b1 800 n.Chr.), waardoor het in het Duits \"K\u00e4tzer\", \"Ketzer\" werd. In middeleeuws Latijn werd \"catharos\" voor afvalligen gebruikt. Het woord Katharen is dus verwant met het woord ketter.\nKathaarse geloof.\nZuiverheid.\nHet kathaarse geloof eiste een grote zuiverheid van zijn volgelingen. Op aarde was er een onzuivere vermenging van Goed en Kwaad. De menselijke zielen kwamen van God, de lichamen van Satan. De katharen wilden het Goede opnieuw volledig scheiden van het Kwade. Om hun engelenziel te laten terugkeren naar de hemel was het nodig om doordrongen te zijn van de Heilige Geest.\nZo beschikte elke kathaar over zijn eigen goddelijke inspiratie die hem toeliet om de religieuze autoriteit van de Rooms-Katholieke Kerk te negeren en zijn eigen interpretaties over God, Jezus Christus en de Bijbel naar voor te schuiven. Omdat de katharen zich meer bezighielden met het eren van hun eigen goddelijke ziel dan met het eren van hun god, was het katharisme eerder een mystieke beweging dan een godsdienst.\nVerlossing van een kwade wereld.\nIn de kathaarse kosmologie lag Satan ofwel \"Lucifer\" aan de oorsprong van de aardse wereld. Eerst had God de hemel en de engelen geschapen, toen Lucifer op het toneel verscheen. Hij gaf zich over aan de zonde en lokte er een aantal engelen mee. Door zijn volgelingen op te stoken tegen God kwam hij aan het hoofd te staan van een opstand. God gooide Lucifer en zijn handlangers uit de hemel. De gevallen engelen kregen spijt van hun zonden en wilden terugkeren naar de hemel, maar daar stak Lucifer een stokje voor. Met de bedoeling de engelen gevangen te houden schiep Lucifer de aarde en stopte hun zielen in menselijke en dierlijke lichamen. De engelen konden niet ontsnappen uit de stoffelijke gevangenis van het lichaam. Via re\u00efncarnatie zouden hun zielen eeuwig blijven verhuizen van het ene naar het andere warmbloedige schepsel. Toch was er een mogelijkheid om verlost te worden van de kwade wereld. Alleen de katharen kenden de weg naar God; wie hun sacrament van het consolamentum ontvangen had, zou voor altijd naar de hemel terugkeren. Dat was de enige redding. Wanneer de laatste engel bevrijd was, zou het einde der tijden aanbreken. De aarde hield op te bestaan en veranderde in een vurige hel.\nDualistische varianten.\nHet kathaarse geloof was dualistisch: in de kosmos waren zowel God als Satan machtig. Gezien het evidente bestaan van het kwaad waren alle katharen het erover eens dat God onmogelijk de aarde geschapen kon hebben. God was niet verantwoordelijk voor het kwade op aarde; dat had een boosaardige schepper gedaan.\nBinnen dit basisgegeven bestonden er meerdere varianten. De belangrijkste waren het gematigde en absolute dualisme. Het \"gematigde dualisme\" geloofde dat er oorspronkelijk alleen God was. Hij had Lucifer en zijn volgelingen geschapen als zonen van God. Het \"absolute dualisme\" ging daar niet mee akkoord. God had de duivel niet in het leven geroepen, maar Lucifer en zijn volgelingen waren de zonen van Satan. Ofwel was Lucifer onder valse voorwendselen de hemel binnengedrongen, ofwel had hij een brutale aanval gepleegd. Het absolute dualisme geloofde dat er twee eeuwige, onafhankelijke en tegengestelde beginselen aan de oorsprong van de kosmos lagen. De goede God was almachtig in de hemel en had de engelen geschapen. De kwade Satan was almachtig op aarde en had de duivels geschapen. Bijgevolg was de aarde een hel. Het laatste oordeel was overbodig, want het was duidelijk wie waar zou belanden. Mensen hadden geen vrije wil.\nOude en Nieuwe Testament.\nDe katharen zagen zichzelf als goede christenen die trouw het voorbeeld van Jezus Christus volgden. Ze onderbouwden en rechtvaardigden hun leerstellingen met vele gedetailleerde bijbelcitaten. Ze gebruikten dezelfde bijbelteksten als de Rooms-Katholieke kerk, maar lichtten er specifieke passages uit die hun inzichten ondersteunden of gaven aan sommige teksten een andere interpretatie dan de katholieke. De katharen hadden ook eigen literatuur zoals \"Het ritueel\", \"Het visioen van Jesaja\", \"Het boek van Sint-Johannes\" en \"Het boek van de Twee Principes\". De meeste van die schaarse documenten kwamen uit Noord-Itali\u00eb.\nDe katharen verwierpen unaniem de God van het Oude Testament. Jahweh was een jaloerse, wraakzuchtige, meedogenloze en wrede god die almachtig was op aarde. Bijgevolg moest hij wel Satan zijn. Ze aanvaardden veel teksten van het Oude Testament dan ook niet. Nergens werd dat zo duidelijk als in het scheppingsverhaal van Genesis. Volgens de kathaarse versie had de duivelse Jahweh (Satan) de aarde geschapen. In de Hof van Eden werden Adam en Eva bevangen door een lust naar zinnelijke losbandigheid. De slang was de boodschapper van de ware God die de mens kennis van het Goede bracht. Om die reden heeft Satan hen verjaagd. Deze kathaarse interpretatie van het Scheppingsverhaal was volledig tegengesteld aan de katholieke. Abel, Noach, Abraham, Mozes, David en andere nakomelingen waren zonen van Satan die niet gered konden worden. De katharen wezen de Tien geboden af, want Jahweh had ze aan Mozes gegeven. Ze waren wel ge\u00efnteresseerd in de duivel van het boek Job, de goddelijke inspiratie van het boek Psalmen en van profeten zoals Jesaja, Jeremia, Ezechi\u00ebl en Dani\u00ebl. Deze hele afwijzing van het oude testament was een vergaande vorm van antisemitisme, die daarna binnen de kerk ook nooit meer voorkwam. Alleen Marcion was in de 2e eeuw dezelfde opvatting toegedaan en hij is door de kerk dan ook veroordeeld.\nDe God van het Nieuwe Testament was wel zuiver genoeg voor de katharen. Ze waren trouw aan Jezus Christus, de evangeli\u00ebn, de Handelingen van de apostelen, de Brieven van Paulus en de Openbaring van Johannes. Vooral de intense mystiek van het evangelie van Johannes sprak hun erg aan. God had zijn zoon Jezus naar de aarde gestuurd om zijn naam te prediken, zodat de mensen niet dachten dat Satan de enige macht was. Voortaan was er verlossing mogelijk voor de gevangen zielen van de engelen. Jezus was geboren als een engel uit het oor van zijn moeder Maria. Hij had nooit een menselijk lichaam aangenomen, kon niet sterven of verrijzen. Maria was nooit zwanger geweest; Jezus was nooit gekruisigd. Hij had wel zijn spirituele vermogens doorgegeven aan zijn discipelen, waardoor de katharen nu ook de Heilige Geest aan elkaar konden doorgeven. Zij voelden zich de zonen van Jezus Christus en geloofden dat Jezus spiritueel aanwezig was, als twee of drie katharen bijeen waren. Deze opvattingen waren ook bekend bij de Bogomielen en doen sterk denken aan veel teksten uit de Koran en de pre-islamitische apocriefe christelijke geschriften\nKathaarse kerk.\nOntstaan.\nEr bestonden veel oudere dualistische tradities waaraan men de oorsprong van het katharisme heeft willen verbinden, zoals gnosticisme, maniche\u00efsme, paulicianisme, messalianisme en bogomilisme. De meeste historici zijn het erover eens dat alleen het bogomilisme een zekere invloed had op het katharisme, maar men is het niet eens over het tijdstip en de omvang. De Bogomielen hebben contacten gehad met de katharen, maar dat betekent niet dat ze aan de oorsprong van het katharisme lagen. De meest aanvaarde visie is dat de ketterse bewegingen in het westen uit zichzelf ontstaan zijn zonder invloeden van buitenaf. Het is pas in een later stadium dat er toenadering kwam tussen bogomielen en katharen. Een voorbeeld daarvan betreft de \"Interrogatio Johannis\". Dat was de belangrijkste religieuze tekst van de bogomielen. Die werd vanaf eind twaalfde eeuw ook in het Latijn vertaald en werd ook bij de katharen een belangrijk geloofsdocument. Dit is echter ook het enige echte vaststaande feit van mogelijke uitwisseling tussen beide bewegingen.\nIn het midden van de 12e eeuw werden er in het westen verschillende ketterse bewegingen gesignaleerd binnen de kerk: van Engeland, Vlaanderen, het Rijnland, de Champagne, de Languedoc tot Lombardije. Alleen in Zuid-Frankrijk en Noord-Itali\u00eb konden ze zich ontwikkelen tot kerk. Ze stonden het sterkst in de westelijke Languedoc rond Toulouse, Albi en Carcassonne. V\u00f3\u00f3r 1140 zijn er geen bewijzen van dualisme in het westen. Rond 1147 schreef abt Eberwin van Steinfeld, naar Bernardus van Clairvaux. Zijn brief was het eerste ondubbelzinnige bewijs van dualisme. In 1163 schreef abt Eckbert van Sch\u00f6nau de \"Sermones contra Catharos\" aan Reinald van Dassel, aartsbisschop van Keulen. Voor het eerst verscheen toen de term \u2018katharen\u2019.\nParfaits en croyants.\nDe \"parfaits\" (\u2018vervolmaakten\u2019) waren de kathaarse geestelijken, zowel mannen als vrouwen. Zij waren vervolmaakt in de kathaarse leer, hadden het consolamentum ontvangen en waren dragers van de Heilige Geest. Hun aantal werd op 3.000 \u00e0 5.000 geschat. De parfaits moesten een leven leiden dat getuigde van morele en spirituele hoogstaandheid. Hun levenswijze was eenvoudig, ascetisch en kuis. Ze droegen een zwart gewaad, maar weigerden verder elk bezit. Ze aten vruchten, groenten en vis. Vlees was verboden, want de zielen van de engelen re\u00efncarneerden in warmbloedige dieren. Bovendien was vlees ontstaan uit geslachtelijke voortplanting. Ze dronken geen wijn en vastten regelmatig. Seks was altijd een zonde. Zwangere vrouwen kregen te horen dat ze een zoon van de duivel droegen of dat er een demon in hun buik zat. Ze mochten niet liegen, vloeken, woekeren, stelen of doden. Alles wat zich op de buik over de grond bewoog, mocht wel gedood worden. Ze zwoeren alle vormen van agressie of geweld af. Kwaad mocht niet met kwaad vergolden worden. Ze brachten hun tijd door met werken, bidden, biechten, boete doen, prediken en consolamentums toedienen. Als een parfait zijn onberispelijke levenswandel niet behield, verloor hij de spirituele bezieling van de Heilige Geest. Dat had niet alleen gevolgen voor hemzelf, maar voor allen die door hem gedoopt waren. Als een parfait een doodzonde beging, vervielen alle consolamentums die hij gegeven had. Daarom stond de kathaarse kerk toe dat het consolamentum \u00e9\u00e9n of twee keer herhaald werd.\nDe \"croyants\" waren de kathaarse gelovigen. Zij hadden het consolamentum niet ontvangen en waren niet bezield door de Heilige Geest. In de westelijke Languedoc was een belangrijk deel van de bevolking overtuigd van het kathaarse geloof. Hun aantal werd op 15% \u00e0 30% geschat. De croyants leefden niet zo streng als de parfaits en ontvingen slechts het consolamentum, wanneer men dacht dat ze op sterven lagen. Vlak voor hun dood wilden ze de Heilige Geest ontvangen en verlost worden. Als een gedoopte croyant toch niet stierf en zijn zondig leven hernam, verloor hij de Heilige Geest en moest hij het consolamentum later opnieuw ontvangen. Daarom wilden sommige gelovigen liever meteen sterven en hongerden ze zich dood. Dat werd de \"endura\" (\u2018volharding\u2019) genoemd.\nConcilie van Saint-F\u00e9lix-de-Caraman.\nIn 1167 werd te Saint-F\u00e9lix-de-Caraman een kathaars concilie gehouden. Er waren vertegenwoordigers van ketterse bewegingen uit Itali\u00eb, Dalmati\u00eb, Bulgarije, Griekenland en Klein-Azi\u00eb afgevaardigd naar het graafschap Toulouse. Vooral Nicetas, de Griekse bisschop van de Bogomielen van Constantinopel, zou grote invloed op de besluitvorming gehad hebben.\nV\u00f3\u00f3r het concilie had de kathaarse kerk al bisdommen in Albi, Itali\u00eb en Noord-Frankrijk. Een bisschop stond aan het hoofd, de \"fils majeurs\" en de \"fils mineurs\" (\u2018oudere en jongere zonen\u2019) trokken rond als inspecteurs en de dekens waren verantwoordelijk voor de kathaarse huizen. Hoewel vrouwen belangrijk waren voor de kathaarse netwerken, werd er zelden beroep op hen gedaan voor deze vier functies.\nTijdens het concilie werd het aantal bisdommen uitgebreid tot zes: Toulouse, Albi, Carcassonne, Agen, Noord-Frankrijk en Itali\u00eb. De gescheiden groepen katharen van Zuid-Frankrijk, Noord-Frankrijk en Itali\u00eb werden ondergebracht in een overkoepelende structuur met de bedoeling een kathaarse wereldkerk te vestigen. De reorganisatie heeft maar korte tijd stand gehouden.\nHet concilie was om nog een andere reden een belangrijk keerpunt voor het katharisme. Tot dan hingen de westerse katharen voornamelijk een gematigd dualisme aan. Nicetas overtuigde hen ervan dat het absolute dualisme (volgens de regel van Drugunthia) het juiste geloof was. De volgende jaren waren cruciaal voor de verspreiding van het katharisme. Binnen \u00e9\u00e9n generatie werd het een geaccepteerd onderdeel van het dagelijks leven. Laat in de 12e eeuw waren de meeste katharen uit de Languedoc en een aantal groepen in Noord-Itali\u00eb bekeerd tot het absolute dualisme. In de 13e eeuw werd de bewaard gebleven kathaarse literatuur overheerst door het absolute dualisme.\nTegen de Rooms-Katholieke Kerk.\nDe katharen keerden zich sterk tegen de Rooms-Katholieke Kerk. Zij vonden dat deze kerk te veel naar macht en rijkdom streefde in plaats van naar spiritualiteit, met als resultante de politieke inmengingen, de kruistochten, de kostbare kerkgebouwen, kunstwerken en liturgie\u00ebn. Katharen onderwierpen zich niet aan veel katholieke tradities die volgens hen toch geen verlossing zouden brengen:\nIn Itali\u00eb.\nIn Itali\u00eb werden de katharen ook wel patarenen genoemd. Volgens de 13e-eeuwse inquisiteur en kroniekschrijver Anselmus van Alessandria kwam het katharisme in Itali\u00eb via Noord-Frankrijk. Een Franse notaris ontmoette rond 1160 in Concorezzo de Italiaanse grafdelver Marco di Lombardia, die het nieuwe geloof deelde met Giovanni Giudeo, een wever en Giuseppe, een smid. Er vormde zich een groep in Milaan en die ging naar Roccavione voor verdere Franse instructie. Marco ontving er het consolamentum (doop door handoplegging) en stichtte vervolgens in Concorezzo een kathaarse gemeenschap. Er volgden gemeenschappen in Treviso, Desenzano, Florence, Spoleto en Bagnolo. Het optreden van Nicetas bracht echter verandering. Nicetas doopte Marco en zijn kameraden opnieuw en samen reisden ze naar Saint-F\u00e9lix en na de bijeenkomst reisde Nicetas vermoedelijk terug naar Constantinopel. Later kwam Petracius van de Bulgaarse kerk, die zei dat Simon, die Nicetas had 'geconsolideerd', was afgedwaald en dat er een nieuwe doop nodig was. Marco kwam in de gevangenis, op weg om gedoopt te worden, en Giovanni Giudeo verving hem. Toen scheidde Pietro di Firenze zich af en het Italiaanse katharisme bleef versplinterd, ondanks verschillende pogingen tot hereniging. De gemeenschap van Desenzano bleef trouw aan de regel van Drugunthia (het absolute dualisme via Nicetas), die van Concorezzo bekeerde zich tot de regel van de Bulgaarse kerk en het gematigde dualisme. De gemeenschap van Treviso stond er tussenin.\nIn 1233 werden er in Verona tweehonderd ketters (voornamelijk katharen en waldenzen) verbrand. De Katharen in Itali\u00eb stonden onder bescherming van de Ghibellijnse (keizergezinde) adel. De Ghibellijnen verzwakten na de dood van keizer Frederik II von Hohenstaufen en diens kleinzoon Conradin. Paus Innocentius IV keurde martelingen bij het inquisitieproces goed, na de moord op inquisiteur Pietro da Verona (zelf een voormalige kathaar). Armanno Pungilupo uit Ferrara (gestorven 1268) was een beroemde Italiaanse parfait. De val van het kasteel van Sirmione in 1276 was het zwaarste verlies van de patarenen. In 1278 werden alle tweehonderd parfaits uit Sirmione in Verona verbrand. Geleidelijk verdween het katharisme uit Itali\u00eb. De laatste Italiaanse kathaar werd in 1342 in Florence gearresteerd.\nPolitieke bescherming.\nDe katharen stonden onder de bescherming van de heren van Occitani\u00eb. Sommige kleine heren wendden hun feodale onafhankelijkheid aan om het katharisme te steunen. Toch waren het niet alleen lokale heren die de katharen de hand boven het hoofd hielden. Van de graven van Toulouse, het huis Trencavel, de graven van Comminges en Foix en de burggraven van B\u00e9arn en Couserans kan minstens gezegd worden dat ze de katharen hun gang lieten gaan.\nIn Occitani\u00eb waren de feodale verbanden tussen leenheer en vazal erg los. De vazallen aanvaardden het gezag van de leenheer, maar stonden niet toe dat op hun grondgebied de politieke en economische macht al te zeer aan banden gelegd werd. Ze waren gewend aan hun onafhankelijkheid en trokken zich weinig aan van hogere autoriteiten.\nDe helft van de lokale heren had zijn eigen grondgebied vrij van bemoeienissen; de rest was leengoed met betrekkelijk geringe tegenprestaties. Om oorlog te voeren nam een leenheer bijvoorbeeld veel vaker huursoldaten in dienst dan dat hij beroep deed op zijn vazallen.\nIn Noord-Frankrijk waren de feodale verbanden totaal anders. Gedurende de 12e eeuw oefenden de Capetische koningen een sterk gezag uit over hun vazallen. Maar Occitani\u00eb maakte geen deel uit van het koninkrijk Frankrijk. Al was de graaf van Toulouse een leenman van de Franse koning, het graafschap bleef onafhankelijk.\nGraven van Toulouse.\nDe graven van Toulouse waren de machtigste mannen van de Languedoc. Hun grondgebied was uitgebreid, maar het centrale gezag niet sterk. Hoewel de graven van Toulouse zelf geen katharen waren, hingen er zoveel van hun vazallen, edelen en onderdanen het kathaarse geloof aan dat ze weigerden tegen hen op te treden.\nHuis Trencavel.\nDe burggraven van het Huis Trencavel hadden Albi, Carcassonne en B\u00e9ziers in handen. Ze waren de belangrijkste vazallen van de graaf van Toulouse, maar waren tegelijk leenplichtig aan de koningen van Aragon.\nComminges, Foix, Couserans en B\u00e9arn.\nDe graven van Comminges en Foix, de burggraven van B\u00e9arn en Couserans behoorden tot de kleinere heren van de Languedoc. Hun families waren door huwelijken nauw met elkaar verbonden. Ze beschermden de katharen en werkten meestal samen tegen de kruisvaarders. Dat gold voor Bernard IV, graaf van Comminges, Raymond Roger, graaf van Foix, Gaston VI, burggraaf van B\u00e9arn en Roger II, burggraaf van Couserans. De vrouw en twee zussen van Raymond Roger van Foix waren kathaarse parfaites. Monts\u00e9gur lag op het grondgebied van Foix.\nKleine heren.\nDe lokale heren van de Languedoc waren de belangrijkste beschermers van de katharen; een aantal edelen met macht en rijkdom, vooral landelijke adel, schaarde zich achter het katharisme. Hun lokale macht was gebaseerd op talrijke vestingen en versterkte dorpen, hun regionale macht werd geconsolideerd met vele onderlinge huwelijksbanden. De kathaarse beschermheren hadden respect en sympathie voor de parfaits; ze duldden hen op hun grondgebied en ontvingen hen in hun kastelen.\nRond Toulouse waren er enkele castra en dorpen waar veel katharen voorkwamen. Sommige edelen waren sterk bezield door het kathaarse geloof en traden toe tot de parfaits. Het katharisme paste bij hun feodale onafhankelijkheid: zoals de lokale heren vrij waren van het centraal gezag, waren de katharen vrij van de Rooms-Katholieke Kerk. Kleine heren durfden zelfs katholieke bezittingen aan te slaan. In de dertiende eeuw zouden ze de katharen nog veel actiever beschermen. Koningen, graven en burggraven hadden deze plaatselijke netwerken van kathaarse parfaits, gelovigen, edelen, kasteelheren en hun familiale connecties niet onder controle; bijgevolg konden de katharen hun geloof openlijk belijden in de Languedoc. Ze reisden vrij door de gebieden en vestigden zich in de steden en op het platteland. Op veel plaatsen zetten ze kathaarse huizen op; ze hielden er bijeenkomsten, organiseerden debatten en konden in het openbaar prediken.\nRooms-Katholieke reactie.\nIn de tweede helft van de twaalfde eeuw voelde de Rooms-Katholieke Kerk zich ernstig bedreigd door het katharisme. Ze deed meerdere geweldloze pogingen om op te treden tegen de katharen, maar dat bleek niet zinvol, zolang ze in bescherming genomen werden door politieke heren en gewone gelovigen. Daarom moest ook de ondersteunende infrastructuur van de kathaarse kerk vernietigd worden. De katholieke autoriteiten legden de verantwoordelijkheid voor de verspreiding van het katharisme bij de graven van Toulouse, het huis Trencavel en de heren van Comminges en Foix. Eerst dienden de Albigenzische kruistochten de kathaarse beschermheren uit het zadel te lichten; daarna kon de Inquisitie de kathaarse parfaits en gelovigen aanpakken. Door de combinatie van kruistochten en inquisitie kwam er een einde aan het katharisme in de Languedoc.\nKetterij.\nVoor de Katholieke Kerk was het kathaarse geloof ketters. Er was geen compromis mogelijk met hun dualisme; de katholieken geloofden in \u00e9\u00e9n almachtige God, schepper van hemel en aarde en ze duldden niet dat de katharen beweerden dat de duivel de aarde geschapen had en er almachtig was. In de kathaarse kosmologie had God te veel macht verloren aan de duivel; daarnaast verwierpen de katharen de God van het Oude Testament, kenden ze Jezus geen lichamelijk en aards leven toe en geloofden ze te sterk in hun individuele goddelijkheid. De Katholieke Kerk had in het verleden ervaring opgedaan met dat soort van meervoudige interpretaties van de Bijbel. Zo was er een zekere Marcion in de 2e eeuw n. Chr, die eveneens het Oude Testament verwierp en sterk anti-joods was en precies hetzelfde zei als de katharen. Daarom heeft men in de eerste eeuwen van het christendom de 'juiste leer' vastgelegd en afwijkende geloofsovertuigingen uitgesloten. De kerken zowel van Rome als van Constantinopel waakten sindsdien over de orthodoxie door middel van de besluiten van de eerste zeven oecumenische concilies die voor alle christenen sindsdien bindend zijn. In die zin is het de vraag of de katharen ook nog christenen genoemd kunnen worden; oorspronkelijk bewogen de katharen, evenals de bogomielen, zich binnen de offici\u00eble kerken. In die zin profileerden de katharen zich als een alternatieve kerk, die zich afzette tegen de Katholieke- en als bogomielen tegen de orthodoxe Kerk en haar religieuze praktijken.\nConcilies, missies, debatten en preken.\nDe katholieke bisschoppen van de Languedoc waren machtige heren, maar slaagden er niet in het katharisme te onderdrukken; op enkele bisschoppen na werden er geen initiatieven daartoe genomen. De lokale bevolking minachtte de parochiepriesters en uitte zijn antiklerikale gevoelens. In de twaalfde eeuw werden er op kerkelijke bijeenkomsten veel veroordelingen van ketterse bewegingen uitgesproken. Op het concilie van Toulouse (1119) en het Tweede Lateraans Concilie (1139) had de katholieke clerus al verzoeken gedaan aan de burgerlijke overheid om ketters aan te pakken. Op het concilie van Reims (1148) verbood paus Eugenius III om ketters in de Gascogne, de Provence of waar dan ook te verdedigen. Op het concilie van Tours (1163) veroordeelde paus Alexander III de ketterij in de Gascogne en de Toulousain. Het Derde Lateraans Concilie (1179) sprak de banvloek uit over de ketters van de Gascogne, Albi en Toulouse. De pausen zonden prelaten op diplomatieke missie naar de heren van de Languedoc. Te Lombers vond er in 1163 een debat plaats tussen vertegenwoordigers van katholieken en katharen; het ontaardde in wederzijdse verwijten. Er zouden nog meer debatten volgen. Veel predikers uit de orden van de cisterci\u00ebnzers en de dominicanen werden op de katharen afgestuurd, maar alle acties die de katholieken ondernamen om de katharen hun dwalingen te doen inzien, mislukten.\nOok Hildegard von Bingen werd om advies gevraagd door de clerus van Keulen. In haar brief aan hen vertelt ze over een visioen, waarbij de oorzaak van het ontstaan van de katharen komt te liggen bij het onzuivere gedrag van de gelovigen en de priesters, maar ze laat er geen onduidelijkheid over bestaan dat de katharen misleid zijn, dat ze ook misleidden en ze ook uit de kerk gezet moeten worden. Hieruit blijkt dus dat de katharen zich binnen en niet buiten de kerk bevonden.\nAlbigenzische Kruistochten.\nDit onderwerp wordt behandeld in Albigenzische Kruistochten.\nInquisitie.\nPaus Gregorius IX.\nNadat de politieke beschermheren van het katharisme gekortwiekt waren, richtte de Katholieke Kerk zich tegen de kathaarse geestelijken en gelovigen. Op het concilie van Toulouse (1229) werd besloten om de katharen te vervolgen; de bisschoppen kregen de bevoegdheden voor opsporing en arrestatie. In elke parochie werden een priester en twee leken ingezworen die in hun gebied naar ketters moesten zoeken. Maar paus Gregorius IX was niet tevreden met het lakse optreden van de bisschoppen; daarom richtte hij in april 1233 de Inquisitie op. Gregorius benoemde een aantal dominicanen en franciscanen tot inquisiteurs. Zij vestigden zich in Toulouse en Carcassonne, voerden het onderzoek naar de katharen en moesten zich alleen bij de paus verantwoorden. In 1252 stond paus Innocentius IV het gebruik van folteringen toe tijdens de verhoren. De inquisiteurs zouden volharden tot de laatste kathaar uitgeschakeld was.\nOrde van de dominicanen.\nDe Orde van de dominicanen vocht in de voorste linie tegen het katharisme. De Spanjaard Dominicus Guzm\u00e1n had zich al sinds 1206 toegelegd op de strijd tegen de katharen, toen hij in 1215 zijn monnikenorde met dat doel oprichtte. In de beginfase waren het predikanten die op verschillende plaatsen zelf het initiatief namen om de katholieke leer uit te dragen. In 1233 echter mochten ze magistraten leveren voor de Inquisitie. Hoewel er ook franciscanen en prelaten bij betrokken waren, namen de dominicanen het grootste deel van het werk op zich. Hun bekwame theologen en juristen werden gevreesde inquisiteurs. De eerste handleiding van de Inquisitie werd in 1244 samengesteld door de dominicaan Jacques Fournier.\nMethoden en straffen.\nIn dorp na dorp spoorde de Inquisitie de katharen op; ze riep de bevolking bijeen en dagvaardde iedereen. Het onderzoek moest een einde maken aan de steun van leken aan het katharisme; het was verboden hulp te bieden aan de katharen in welke vorm dan ook. Het bezit van de Bijbel was niet toegelaten, de toegang tot zieken en stervenden werd onmogelijk gemaakt en iedereen werd verplicht een eed te zweren tegen ketterij. De inquisiteurs riepen de dorpelingen op om te bekennen; wie zich binnen de drie dagen vrijwillig meldde als boeteling en de volledige waarheid vertelde over zichzelf en anderen, zou geen burgerlijke straf krijgen. De verleiding was groot om anderen aan te geven, maar het was ook niet zonder gevaar voor de verklikkers. De inquisiteurs legden alle contacten met de katharen vast. Ze konden overgaan tot huiszoekingen. Katharen die vrijwillig bekenden, moesten boete doen; ze werden geherhuisvest, moesten een boetekruis dragen, de mis bijwonen, processies volgen en op bedevaart gaan.\nKatharen die onder dwang bekenden werden overgedragen aan de burgerlijke overheid. Zij kregen geldboetes, geselingen, gevangenisstraffen en verbanningen opgelegd, hun huizen werden geconfisqueerd of gesloopt. Wie zijn kathaars geloof niet afzwoer, werd levenslang opgesloten of ter dood gebracht door verbranding of ophanging. Er werden tevens overleden katharen uit hun graf gehaald en verbrand.\nVerzet.\nEr zijn gevallen bekend waarbij burgers zich verzet hebben met geweld; vooral de opgravingen van overledenen werkten provocerend. In conflicten met de stedelijke consulaten gebeurde het dat de inquisiteurs de stad uitgezet werden. Tegen het einde van de dertiende eeuw verhevigde de inquisitie haar inspanning. Het lokte protest uit in Carcassonne en Albi; men was verontwaardigd over de arrestatie van vooraanstaande burgers, de inbeslagname van bezittingen en de omstandigheden in de gevangenissen. De belangrijkste verzetsdaad had plaats op 28 mei 1242 in Avignonet; Pierre Roger de Mirepoix, de kasteelheer van Monts\u00e9gur, werd vanuit het dorp geholpen om twee inquisiteurs en heel hun staf te vermoorden.\nDe laatste katharen.\nIn 1255 vielen de kastelen van Qu\u00e9ribus en Puylaurens. Er bestond geen gestructureerde kathaarse kerk meer in de Languedoc. De meeste kathaarse geestelijken waren gedood, gevangen of gevlucht. Weinig katharen waagden het nog om er hun geloof uit te dragen. Ze hadden weinig steun, trokken van de ene naar de andere schuilplaats en waren voortdurend in gevaar. Veel katharen hadden hun heil gezocht in Lombardije. In de Ghibellijnse steden van Noord-Itali\u00eb werden de katharen min of meer met rust gelaten, maar na 1270 begon de Inquisitie ook daar harder te vervolgen met arrestaties en verbrandingen.\nIn het begin van de veertiende eeuw wilden de broers Pierre en Guillaume Autier het katharisme nieuw leven inblazen. Ze kwamen uit Ax in het graafschap Foix, vertrokken naar Lombardije om een aantal jaar het kathaarse geloof te bestuderen en keerden in 1299 naar huis terug als kathaarse parfaits. Het was een kleinschalige poging met een beperkt aantal individuen. De inquisiteurs Bernard Gui en Geoffrey d\u2019Ablis waren vastbesloten om de groep die zich rond de Autiers verzameld had, uit te schakelen en verhevigden hun inspanningen. In december 1309 stierf Guillaume Autier op de brandstapel, in april 1310 was Pierre aan de beurt. Van 1318 tot 1325 onderzocht Jacques Fournier, bisschop van Pamiers en later paus Benedictus XII, nog een keer alle kathaarse sporen. In 1321 stierf de laatste gekende parfait Guillaume B\u00e9libaste op de brandstapel. In 1329 werden de laatste vier kathaarse gelovigen verbrand in Carcassonne.\nKatharen en maniche\u00efsme.\nDe Kerk beschouwde in de tijd van de katharenvervolging de katharen als manichee\u00ebrs, volgelingen van Mani. Kerkvader Augustinus, die zelf een tijdje manichee\u00ebr was geweest, had een soort determinatietabel van ketterijen opgesteld, met daaronder het maniche\u00efsme. Van alle ketterijen vond Augustinus het maniche\u00efsme het meest verwerpelijk. En alleen van deze ketterse stroming moesten volgens hem de aanhangers gedood worden. De Katholieke Kerk beriep zich hierop en verleende aan het doden van katharen zo vanuit hun standpunt een rechtsgeldige status. Het verband tussen de katharen en het maniche\u00efsme is overigens later betwist.\nCulturele achtergrond\nIn Occitani\u00eb golden ten tijde van het katharisme drie kernwaarden:\nDeze begrippen waren belangrijk in het leven in deze streek in die kathaarse tijd. Ook zijn hier de liederen terug te vinden die als onderwerp de \"hoofse liefde\" hebben. Troubadours waren geliefde gasten op de kastelen om liederen te zingen en verhalen te vertellen. In deze streek en tijd zijn ook zeer geavanceerde muziekinstrumenten ontstaan die nu nog te zien zijn in het kasteel Puivert bij de gelijknamige plaats. In Occitani\u00eb kwamen vele volkeren met hun verschillende culturen en gebruiken vreedzaam bijeen, wat een levendige en zeer welvarende handel tot gevolg had. Ook de katharen deelden in deze welvaart. Zij stonden dan ook bekend om hun rijkdom. Deze welvaart van de Occitaanse edelen irriteerde de Noord-Franse edelen. Niet uit te sluiten valt, dat hun deelname aan de diverse kruistochten tegen de katharen ook ingegeven werd door deze jaloezie en hebzucht. De vele ontmoetingen met verschillende volkeren en culturen brachten uiteraard niet alleen economische maar ook technische vooruitgang. Ook opvallend was de rol van de vrouw in deze samenleving. Zij was zeker niet ondergeschikt aan de man en kon ook aangesteld worden als parfait. Of men hier kan spreken van een gelijkwaardigheid van man en vrouw blijft twijfelachtig ook gezien de afwijzing van seksualiteit door de Katharen."}
{"id": "9864", "revid": "147337", "url": "https://nl.wikipedia.org/wiki?curid=9864", "title": "Albigenzen", "text": ""}
{"id": "9866", "revid": "64338863", "url": "https://nl.wikipedia.org/wiki?curid=9866", "title": "Bedelorden", "text": "Bedelorden of mendicanten zijn religieuze orden die afhankelijk zijn van het bedelen of van liefdadigheid voor hun levensonderhoud. In principe hebben ze geen eigendom, noch individueel, noch gezamenlijk, en leggen ze de gelofte van armoede af, met de bedoeling al hun tijd en energie te besteden aan hun religieuze werk.\nChristelijke kloosterorden.\nRond de tijd van de eerste kruistochten ontstonden drie nieuwe kloosterorden, waaruit later de bedelorden voortkwamen:\nChristelijke bedelorden.\nDaarna ontstonden de bedelorden:\nNiet-christelijke bedelorden.\nDe term \"bedelorde\" kan ook gebruikt worden voor niet-katholieke en niet-christelijke asceten, zoals boeddhistische monniken en hindoe\u00efstische heilige mannen. De boeddhistische Pali-schriften gebruiken de term bhikkhu voor bedelmonnik. De boeddhistische bedeltraditie bestaat nog altijd in veel Zuid-Aziatische landen waar het Theravada-boeddhisme beleden wordt."}
{"id": "9867", "revid": "1289585", "url": "https://nl.wikipedia.org/wiki?curid=9867", "title": "Epidemie", "text": "Een epidemie is, binnen een gegeven menselijke populatie, een ziekte die bij een groter aantal individuen dan normaal voorkomt. Het begrip verwijst oorspronkelijk naar besmettelijke ziekten als de pest, pokken, cholera, mazelen en vlektyfus. \nBij uitbreiding wordt de term gebruikt voor een hogere frequentie van niet-besmettelijke medische aandoeningen binnen een populatie, zoals ('een epidemie van') bronchitis, maagzweren, hart- en vaatziekten. \nTen slotte wordt het verhoogd voorkomen, onder een bepaalde bevolkingsgroep of een sociale klasse, van psychosociale problematiek overdrachtelijk als een 'epidemie' van bijvoorbeeld alcoholisme, zelfdoding of jeugdcriminaliteit aangeduid.\nEtymologie.\nEpidemie komt van het Griekse \u03bd\u03cc\u03c3\u03bf\u03c2 \u1f10\u03c0\u03b9\u03b4\u03ae\u03bc\u03b9\u03bf\u03c2, n\u00f3sos epid\u0113mios, dat 'ziekte onder het volk' betekent.\nEpidemisch \u2013 endemisch.\nNaast epidemische ziekten zijn er ook endemische ziekten, die constant aanwezig zijn, maar op elk moment slechts bij enkele individuen voorkomen. Komt een ziekte normaal steeds in een klein aantal gevallen voor in de bevolking maar ook af en toe in veel grotere aantallen, dan spreekt men van een 'epidemische verheffing'.\nPandemie\u00ebn.\nEen pandemie is een epidemie van een besmettelijke ziekte die zich over de hele wereld verspreidt.\nEpizo\u00f6tie\u00ebn.\nEpidemie\u00ebn komen ook voor onder dieren. Men spreekt dan van een epizo\u00f6tie.\nBestrijding van epidemie\u00ebn.\nHet reproductiegetal van een infectieziekte is een maat voor het gemiddelde aantal besmettingen die door een primair geval in een populatie worden veroorzaakt, waarin niemand immuun is en waar geen profylactische maatregelen, zoals vaccinatie, worden genomen.\nDe meeste landen hebben wettelijk vastgelegde programma's ter voorkoming en bestrijding van epidemie\u00ebn van (besmettelijke) ziekten. Belangrijk zijn hier uiteraard preventieve maatregelen, met name voorlichting. Dit kan algemeen zijn, bijvoorbeeld voorlichting op scholen en via de media over het nut van regelmatig handen wassen, injecties halen alvorens een verre reis te maken, en veilig vrijen. Het kan ook specifiek zijn naar aanleiding van een opkomende epidemie, zoals de Mexicaanse griep. Daarbij zal ook de medische stand beroepshalve waakzaamheid betrachten, en op zijn beurt zowel collega's als publiek voorlichten en zorgen zelf goed voorgelicht te zijn over recente ontwikkelingen.\nBovendien bestaan in de meeste landen wettelijk vastgelegde protocollen voor het geval waarin zich toch een epidemie voortdoet of wanneer een arts een geval van een besmettelijke ziekte constateert. Dit kan betekenen dat de pati\u00ebnt in quarantaine moet, en dat de medische stand en de overheid moeten worden ingelicht. Bij vergevorderde epidemie\u00ebn kan men eventueel bepaalde locaties aanwijzen waar zieken zich moeten laten verplegen (gewone ziekenhuizen voldoen dan meestal niet meer). Daarbij kan de overheid ook de bewegingsvrijheid en interlokaal of internationaal verkeer beperken of stopzetten, zoals de Joegoslavische regering deed toen in 1972 in het land een epidemie van pokken uitbrak. Ook kan de bevolking preventief gevaccineerd worden. Eventueel kan de overheid quarantaine, medische behandeling of vaccinatie afdwingen, en kan een onwillige pati\u00ebnt zelfs onder dwang verpleegd of nadien strafrechtelijk vervolgd worden.\nVaak heeft de overheid uit hoofde van medische wetgeving in geval van een epidemie vergaande bevoegdheden of kan de noodtoestand worden uitgeroepen, ten koste van de bewegingsvrijheid van de burger. Op dat moment weegt het algemeen belang van het stoppen van de epidemie zwaarder. In rechtsstaten zijn hier overigens wel waarborgen en geldt bovendien het subsidiariteitsbeginsel.\nGevolgen.\nEpidemie\u00ebn kunnen binnen een samenleving tot zware gevolgen leiden, die soms zelfs zwaarder zijn dan de epidemie zelf (zie bijvoorbeeld het volgende hoofdstuk). Om te beginnen zal de epidemie een economische wissel op de samenleving trekken, omdat de pati\u00ebnten behandeld moeten worden, niet kunnen werken en bovendien niet winkelen dus geen geld uitgeven. Bovendien zullen, wanneer het een mogelijk dodelijke ziekte betreft, ook veel gezonde personen bang worden en weigeren naar hun werk te gaan. Verder kan ook de overheid het economisch leven en interlokaal verkeer (tijdelijk) stilleggen om besmetting te voorkomen, een lock-down. Wanneer dit langere tijd duurt kunnen bedrijven failliet gaan omdat er niemand meer komt werken en geen klanten meer komen opdagen, maar veel kosten wel doorlopen. Het meest recente voorbeeld is de SARS-epidemie, die de Chinese economische groei tijdelijk stilzette.\nVaak ziet men dat mensen de steden, die men als besmettingsbron ziet, proberen te ontvluchten. Dit kan tot chaos leiden wanneer de wegen en het omliggende gebied deze enorme toeloop niet kunnen verwerken. De angstige mensen zullen sneller geneigd zijn geweld te gebruiken, wat uiteindelijk kan leiden tot rellen en plunderingen. Ook kan het leiden tot burgerlijke ongehoorzaamheid jegens de overheid. Mensen die in quarantaine moeten kunnen daarbij ook geneigd zijn zich te verzetten omdat ze bang zijn de ziekte te krijgen van medepati\u00ebnten en dus niet met andere mogelijk besmetten willen worden opgesloten. Deze ongeregeldheden en verplaatsingen van mensen kunnen bovendien leiden tot nog meer besmettingen dus de epidemie verergeren. Daarbij komt het met name in minder ontwikkelde landen voor dat de vluchtelingen uiteindelijk in erbarmelijke omstandigheden terechtkomen omdat de infrastructuur van het gebied niet op hen berekend is. Eventuele kampen zijn bovendien broedplaatsen van zowel de epidemische als andere ziekten. Het is dus mogelijk dat een epidemie van een ziekte een tweede epidemie van een andere ziekte veroorzaakt.\nRol van epidemie\u00ebn in de wereldgeschiedenis.\nDe rol van epidemie\u00ebn in de wereldgeschiedenis kan nauwelijks worden overschat. Gedurende vele millennia was de natuurlijke bevolkingsgroei vaak ternauwernood voldoende om de gevolgen van regelmatig optredende epidemie\u00ebn en hongersnoden te herstellen.\nDie hingen vaak met elkaar samen, want ondervoeding en hongersnoden verminderden de weerstand tegen ziekten en bevorderden daardoor het optreden van epidemie\u00ebn. Ook oorlogen waren zeer bevorderlijk voor het optreden van epidemie\u00ebn, die vaak veel meer slachtoffers kostten dan de gevechten.\nOmdat geschiedschrijvers vaak geen geschoolde medici waren, is uit geschiedverslagen vaak niet ondubbelzinnig vast te stellen om welke ziekte het ging. Een woord als \"pestis\" werd voor uiteenlopende ziekten gebruikt, niet alleen voor de gevreesde builenpest of andere vormen van pest.\nBeruchte epidemie\u00ebn in de wereldgeschiedenis waren onder meer:\nOverige beruchte besmettelijke ziektes die epidemie\u00ebn hebben veroorzaakt: \ncholera, tyfus, mazelen, tuberculose, malaria, gele koorts"}
{"id": "9871", "revid": "68162521", "url": "https://nl.wikipedia.org/wiki?curid=9871", "title": "Gotiek (bouwkunst)", "text": "De gotiek is de naam voor een laatmiddeleeuwse stijl toegepast in de periode 1140-1500 in de beeldende kunsten en de architectuur, die vooral aanwezig is in kerkgebouwen. Kenmerkend is onder andere het gebruik van spitsbogen bij raam- en deuropeningen en gewelven. \nVernieuwende stijl.\nDe gotiek wordt gezien als de eerste echt vernieuwende stijl sinds de val van het Romeinse Rijk. De term gotiek werd voor het eerst vernoemd in 1550, in het werk \"Le vite de piu eccellenti Architetti\" van de renaissancekunstenaar Giorgio Vasari. Deze had het over de \"Stile Gotico\". Hij vond de spitse bogen en gewelfde plafonds \"monsterlijk en barbaars\". Zijn misprijzende benaming verwees naar de Goten, Noord-Europese indringers die in de 5e eeuw Rome hadden geplunderd en het klassieke verleden hadden bezoedeld, hoewel de gotiek zelf pas in de 12e eeuw was ontstaan. Er waren grote regionale verschillen met een duidelijke chronologische ontwikkeling. Ondanks deze verschillen zijn er ook gemeenschappelijke kenmerken. De belangrijkste eigenschappen van de gotiek zijn de 'drang naar verticaliteit' en naar 'licht'. Dat licht werd binnengehaald door hoge vensters en grote roosvensters. Gebouwen werden steeds hoger en daardoor ogenschijnlijk smaller. In de beeldhouwkunst en schilderkunst zien we langgerekte figuren zowel in de uitbeelding van menselijke figuren als in de weergave van vegetatieve decoratie.\nDe gotiek won het al snel van haar voorganger, de romaanse architectuur. Profane en religieuze gebouwen werden in deze stijl gebouwd: talrijke belforten en kathedralen groeiden naar de hemel. Gewoonlijk werd pro Deo gebouwd (ter ere van God); de namen van de architecten en de bouwlieden bleven vaak onbekend. Alhoewel op te merken valt dat - vanaf deze periode - bepaalde gebouwen niet meer anoniem gebouwd werden en dat tijdens de verdere geschiedenis van de bouwkunst de namen van de architecten en kunstenaars wel bekend werden.\nNaamgeving.\nHet woord 'gotiek' is afkomstig van het Germaanse volk de Goten, hoewel de gotiek daarmee niets te maken heeft. Pas in de 16e eeuw werd deze term door de intellectuelen gebruikt als spotnaam voor een bouwstijl die zij totaal smakeloos en barbaars vonden. De term voor de kunststroming die we nu gotiek noemen werd voor het eerst gebruikt door de Italiaanse architect Giorgio Vasari. Toen hij in opdracht van de hertog van Farnese in 1546 een overzicht maakte van alle bekende kunstenaars sinds de oudheid, gebruikte hij in zijn (zeer invloedrijke) boek deze naam voor alle laatmiddeleeuwse kunst waarin de hang naar verticaliteit terug te vinden is. De (renaissance)architect Vasari vond de stroming een primitieve Noord-Europese dwaling, die van de door de renaissancekunstenaars zo bewonderde Romeinse vormentaal afleidde. De naam is dus als scheldwoord bedoeld: de Goten golden in die tijd als de aanstichters van de val van het Romeinse Rijk.\nKenmerken.\nHet veelvuldig gebruik van spitsbogen en hoge ramen evenals de aanwezigheid van baldakijnen en roosvensters versterkten de verticaliteit. Door de grote hoogte van de kerken en kathedralen dienden de muren aan de buitenkant van het gebouw verstevigd te worden met steunberen om de spatkrachten ten gevolge van de zware gemetselde gewelven te kunnen opvangen. Vooral in de Franse en Spaanse kerken werd de techniek van de luchtbogen gebruikt; deze bogen vormen de verbinding tussen de steunbeer en de buitenmuur. Het tongewelf en kruisgewelf werden vervangen door het kruisribgewelf waarbij de ribben de dragende elementen werden.\nGotische wandopbouw.\nDoor de ontwikkeling van het kruisribgewelf ontstond de typische wandopbouw in een Gotisch kerkgebouw. Deze opbouw kent, van boven naar onder gezien, de volgende elementen: de lichtbeuk met glas-in-loodramen, het triforium en de arcaden of de reeks bogen op de begane grond.\nOvergang.\nIn de 14e, 15e en 16e eeuw ging de gotiek over in de renaissance, het eerst en min of meer abrupt in Itali\u00eb, waar de gotiek nooit echt brede ingang vond. In Noord-Europa was de overgang veel geleidelijker en zien we veel overgangsvormen. In Nederland werd, bij de bouw van kerken, de gotische vormentaal nog tot in de 17e eeuw gebruikt.\nIndeling gotiek.\nOver het algemeen hanteert men voor de gotiek de volgende indeling naar periode, maar er zijn ook andere onderverdelingen (dit komt doordat het bouwen van een kerk lang duurt en er dus verschillende stijlen in een kerk aanwezig kunnen zijn):\nDe periode van de internationale gotiek en de laatgotiek vallen gedeeltelijk samen. De eerste term wordt vooral voor de schilder- en beeldhouwkunst gebruikt en de tweede voor de architectuur.\nVerder kent men nog een aantal regionale varianten: perpendicularstijl in Engeland, Mud\u00e9jarstijl in Spanje, manuellijnse stijl in Portugal, Zuidelijke gotiek in Zuid-Frankrijk en Noord-Itali\u00eb, baksteengotiek in Noord-Duitsland en langs de Oostzeekust, Rijnlandse gotiek in het westen van Duitsland en midden en oosten van Nederland, Scheldegotiek, Brabantse gotiek, Maasgotiek in de Zuidelijke Nederlanden en romanogotiek in de Friese gewesten.\nVroeggotiek.\nDe gotiek begint als bouwstijl in het jaar 1122. In de abdij van Saint-Denis bij Parijs, zet abt Suger een grote verbouwing in gang. De Saint-Denis is een prestigieuze kerk: sinds de 8e eeuw is het de plaats waar de Franse koningen worden bijgezet. Waar abt Suger zijn inspiratie voor de radicaal andere bouwwijze vandaan heeft, is niet geheel duidelijk. Waarschijnlijk is onder invloed van de kruistochten de noodzakelijke kennis van de meetkunde van de Arabieren overgenomen, zodat men nu beter kan berekenen hoe een gebouw zich zal gedragen. Voorheen was de bouwwijze van een gebouw geheel bepaald door de ervaring van de architect, die ongeveer wist wat hij wel of niet kon bouwen.\nDe gotische kerken hebben evenals de romaanse een plattegrond in de vorm van een Latijns kruis. Ook andere stijlelementen van de Saint-Denis, zoals de met de gotiek geassocieerde spitsboog, waren al bekend in de romaanse bouwkunst. De grote verandering zit voornamelijk in het \"weglaten\" van voorheen noodzakelijk geachte bouwelementen.\nHet koor werd voorzien van een serie straalkapellen waarbij de tussenliggende muren konden worden weggelaten door de toepassing van kruisribgewelf, spitsboog en pilaren. Buitenwaartse krachten, die de neiging hebben de muren naar buiten te drukken, waren in de romaanse architectuur met zijn dikke muren geen probleem, maar moesten bij deze veel lichtere constructie wel afgevoerd worden. Hiervoor werd de luchtboog verder ontwikkeld. Alzo ontstond een sterke constructie die een grotere verticaliteit toeliet die in de romaanse stijl onmogelijk was. Waar in de romaanse kerken de muren de dragende onderdelen waren, bestond een klassiek gotische kerk uit een sterk skelet van steunberen, luchtbogen en gewelven. De ruimte die dit skelet vrijliet, kon worden opgevuld met muren met daarin bijzonder grote vensters. Deze elementen kwamen al voor in de romaanse gebouwen maar nooit allemaal samen.\nDe ruime en lichte Saint-Denis maakte grote indruk op iedereen die haar bezocht en al vlug wou de snel groeiende middenklasse in de steden van de \u00cele-de-France en Picardi\u00eb, teneinde hun ambities kracht bij te zetten, soortgelijke kerken in hun steden. Een ware bouwwoede ontstond.\nBij de bouw van de Notre-Dame wordt ook voor het eerst duidelijk welk effect de gotische bouwstijl zal hebben op de beeldhouwkunst. In dit stadium van de gotiek wordt het beeldhouwwerk gebruikt als architectonisch element, geheel in overeenstemming met Sugers adagium. De beeldhouwwerken lijken veel minder een eigen leven te leiden dan voorheen. Voor beeldengroepen zal vanaf nu een grote eenheid gelden.\nIn de 13e eeuw had de gotische stijl zich helemaal losgemaakt van de romaanse. De klassieke gotiek heeft zich buiten Frankrijk maar zeer beperkt verspreid. Vrijwel overal in het verspreidingsgebied van de gotiek zijn regionale varianten ontstaan.\nDe Franse hoge gotiek werd uitgebreider toegepast bij de bouw van kathedralen, zoals die in Reims. Zij bereikte een hoogtepunt met de bouw van de Kathedraal van Amiens.\nRayonnante gotiek of hooggotiek.\nDe periode van de Rayonnante gotiek (1200-1300) vormt het hoogtepunt in de geschiedenis van de gotische kunst. De hoge vensters vullen de volledige breedte tussen de steunmuren op. De gewelven beginnen zeer hoog en overspannen grote afstanden. Tijdens deze periode wordt de gotische bouwstijl in vrijwel alle West-Europese landen toegepast. De kruisvaarders bouwen gotische gebouwen in het Nabije Oosten. De term \"rayonnant\" is afgeleid van de straalvormige traceringen in de roosvensters.\nDe Sainte-Chapelle in Parijs is een bekend voorbeeld van rayonnantegotiekarchitectuur. De lichtwerking en transparantie die de gotische architectuur zo kenmerkt, wordt hier tot het uiterste doorgevoerd.\nFlamboyante gotiek of laatgotiek.\nFlamboyante gotiek is een term die wordt gebruikt om de laatste fase van de gotiek (periode 1300-1500) aan te duiden.\nIn figuurlijke zin betekent \"flamboyant\" fonkelend of schitterend. De flamboyante stijl is een stijl met vlamvormige elementen in de vorm van de buitendecoraties die op vele bouwkundige onderdelen werden aangebracht\nBekende voorbeelden zijn het Stadhuis van Brussel, het Stadhuis van Gouda en het Stadhuis van Leuven.\nGotiek in de Lage Landen.\nDe gotiek in Nederland begint aan het einde van de 12e eeuw met het bouw van het Bergportaal van de Sint-Servaaskerk in Maastricht. In Utrecht ontstond vanaf 1254 de Domkerk. In feite zijn dit de enige voorbeelden van de klassieke gotiek in Nederland, al komen de beide Dominicanenkerken in Maastricht en Zutphen, de Buurkerk in Utrecht en het koor van de Bovenkerk in Kampen er dicht in de buurt. Alle andere kerken en andere gotische bouwwerken behoren tot een van de vele afgeleide stijlen, waarvan de belangrijkste zijn:\nIn de tweede helft van de 16e eeuw raakte de gotiek in Nederland uit de gratie door de opkomst van de renaissance en de toenemende religieuze spanningen. Toch zijn er nog tot ver in de 17e eeuw gotische kerken gebouwd, hoewel vooral in een sterk vereenvoudigde stijl. De laatste kerk die in Nederland in puur gotische stijl werd gebouwd is de hervormde kerk van het Groningse Harkstede uit 1692.\nRomanogotiek.\nDe term romanogotiek wordt gebruikt voor gebouwen uit de 13e en 14e eeuw, toen de romaanse bouwwijze geleidelijk werd vervangen door de gotische stijl. Romanogotiek is in feite een nog grotendeels romaanse bouwstijl waarbij gotische vormen werden toegepast en komt vooral voor bij kerken.\nNeogotiek.\nNeogotiek is een bouwstijl uit de negentiende eeuw. Architecten grepen daarbij in eerste instantie terug op de vormentaal van de gotiek en later ook op de constructieve principes. Deze stijl werd veel toegepast bij de nieuwbouw van kerken en stadhuizen en bij de renovatie van kastelen."}
{"id": "9872", "revid": "45419", "url": "https://nl.wikipedia.org/wiki?curid=9872", "title": "Mesopotami\u00eb", "text": "Mesopotami\u00eb (Oud-Grieks voor \"tussen de rivieren\") of Tweestromenland, (Aramees: \"Beth Nahrin\" \u0712\u071d\u072c \u0722\u0717\u072a\u071d\u0722, Arabisch: \u0628\u0644\u0627\u062f \u0645\u0627\u0628\u064a\u0646 \u0627\u0644\u0646\u0647\u0631\u064a\u0646, \"Bilad ma bayn Al-Nahrayn\" of \u0628\u0644\u0627\u062f \u0627\u0644\u0631\u0627\u0641\u062f\u064a\u0646, \"Bilad ar-Rafidayn,\" Grieks: \u039c\u03b5\u03c3\u03bf\u03c0\u03bf\u03c4\u03b1\u03bc\u03af\u03b1, Perzisch\":\" \u0628\u06cc\u0646\u200c\u0627\u0644\u0646\u0647\u0631\u06cc\u0646 ook \u0628\u0650\u06cc\u0646\u064f \u0627\u0644\u0652\u0646\u064e\u0647\u0631\u0650\u06cc\u0646 of \u0645\u06cc\u0627\u0646\u0652 \u062f\u0648 \u0631\u0648\u062f, Turks: \"Mezopotamya\") is het gebied rond de rivieren Tigris (ca. 1900\u00a0km) en Eufraat (ruim 2.700\u00a0km lang). Het vormt het kerngebied van de huidige staat Irak, en besloeg verder het noordoosten van het huidige Syri\u00eb en delen van Turkije. Het stond in nauw contact met Elam, in het huidige Iran, en met Dilmun, het huidige Bahrein.\nIn geschiedkundige werken worden in Mesopotami\u00eb vaak Assyri\u00eb in het noorden en Babyloni\u00eb in het zuiden onderscheiden; dit zijn geografische aanduidingen die echter niet altijd met staten overeenkwamen. Babyloni\u00eb bestond oorspronkelijk uit twee delen, het zuidelijke Soemer en wat noordelijker Akkad. In de loop van de geschiedenis slibde de delta steeds verder aan. Die streek wordt het Zeeland genoemd.\nEtymologie.\nHet toponiem \"Mesopotami\u00eb\" komt van de Oudgriekse woorden \u03bc\u03ad\u03c3\u03bf\u03c2 (\"mesos\") \"midden\" en \u03c0\u03bf\u03c4\u03b1\u03bc\u03cc\u03c2 (\"potamos\") \"rivier\" en betekent letterlijk \"(land) tussen rivieren\". Het wordt in de Griekse Septuagint (ca. 250 v.Chr.) gebruikt om het Hebreeuwse equivalent \"Naharaim\" te vertalen. \"Mesopotami\u00eb\" wordt ook gebruikt in de Anabasis Alexandri, die weliswaar in de 2e eeuw n.Chr. is geschreven maar terugverwijst naar bronnen uit de tijd van Alexander de Grote. In de \"Anabasis\" wordt Mesopotami\u00eb gebruikt om het land ten oosten van de Eufraat in Noord-Syri\u00eb aan te duiden. De Aramese term \"biritum/birit narim\" duidde dezelfde regio aan.\nDe term Mesopotami\u00eb werd later breder toegepast op al het land tussen de Eufraat en de Tigris, waardoor ook delen van Turkije en het grootste deel van Irak erdoor bestreken werd. De aangrenzende steppes ten westen van de Eufraat en het westelijke deel van het Zagrosgebergte valt ook vaak onder de term Mesopotami\u00eb.\nEr wordt vaak een verder onderscheid gemaakt tussen Noord- en Zuid-Mesopotami\u00eb. Noord-Mesopotami\u00eb wordt soms Jazira genoemd en omvat het gebied rond de Eufraat en de Tigris vanaf hun bronnen in het noorden tot aan Bagdad in het zuiden. Zuid-Mesopotami\u00eb bestaat uit zuidelijk Irak, Koeweit en delen van West-Iran.\nIn modern wetenschappelijk gebruik heeft de term Mesopotami\u00eb vaak ook een chronologische connotatie. Tot aan de komst van de Islam wordt het gebied Mesopotami\u00eb genoemd; daarna worden meestal namen zoals Syri\u00eb of Irak gebruikt of soms de Jezirah.\nGeografie.\nHet grondgebied van historisch Mesopotami\u00eb ligt grotendeels binnen de grenzen van het huidige Irak en Koeweit, maar omvat ook een groot deel van het huidige Syri\u00eb en kleinere delen van Turkije en Iran.\nAan de oostgrens wordt het begrensd door het berggebied van het Zagrosgebergte van Iran. In het westen en zuiden wordt het begrensd door de Syrische Woestijn en de Grote Arabische Woestijn. De noordgrens is minder scherp bepaald omdat de bronnen van de beide rivieren in de Taurus in het midden van oostelijk Anatoli\u00eb liggen, een gebied dat meestal niet meer tot Mesopotami\u00eb gerekend wordt. De noordelijke gebieden waren vaak een twistappel met buurlanden zoals Mitanni, Urartu of het Hettitische Rijk. In het zuidoosten lag Elam, dat lang zijn eigen taal en cultuur had.\nNet als Egypte dankt Mesopotami\u00eb zijn vruchtbaarheid rond de rivieren aan de regelmatig terugkerende overstromingen van de Tigris (ca. 1900\u00a0km) en vooral de Eufraat (ca. 2800\u00a0km lang). Dagelijks wordt zo'n drie miljoen ton sediment aangevoerd dat zich op de beddingen ophoopt. Zij liggen dan ook hoger dan het omringende akkerland, dat gemakkelijk ge\u00efrrigeerd kan worden. In het noorden liggen steden als Ninive nog steeds aan de stroom, maar naar het zuiden verplaatsen de rivierbeddingen zich regelmatig en liggen de ru\u00efnes van oude steden er nu vaak kilometers vandaan.\nChronologie.\nTwee soorten dateringen kunnen worden onderscheiden: een relatieve en een absolute chronologie. De eerste plaatst fases, periodes, culturen en regeringen in de juiste volgorde, terwijl de laatste ze dateert in absolute jaartallen. Archeologen stellen een relatieve chronologie op door archeologische vindplaatsen zorgvuldig op te graven en hun stratigrafie te reconstrueren. Deze kunnen vervolgens absoluut gedateerd worden door dateringstechnieken zoals C14-datering of jaartallen die in inscripties genoemd worden. Door deze technieken te combineren is een chronologisch kader opgebouwd dat nog steeds veel onzekerheden kent maar ook steeds verder verfijnd wordt.\nDe meeste prehistorische en vroeg-historische periodes zijn gedefinieerd aan de hand van artefactassemblages die representatief zijn voor iedere periodes. Deze periodes zijn vaak genoemd naar de vindplaats waar het materiaal voor het eerst werd herkend, zoals de Halafcultuur, de Obeidcultuur en de Jemdet Nasr-periode. Met de opkomst van historische bronnen worden periodes meestal genoemd naar de dominante dynastie of staat, zoals de derde dynastie van Ur en de Oud-Babylonische periode. De regeringen van koningen kunnen tot in het 1e millennium v.Chr. precies gedateerd worden, maar in het 2e en 3e millennium v.Chr. neemt de foutmarge in de datering aanzienlijk toe\nGebaseerd op verschillende schattingen van hoelang opeenvolgende historische periodes duurden, zijn er door onderzoekers lange, midden, korte, en ultrakorte chronologie\u00ebn opgesteld. Deze chronologie\u00ebn lopen tot wel 150 jaar uiteen in de absolute datering van individuele periodes. Al deze chronologie\u00ebn hebben hun eigen problemen. Momenteel wordt in handboeken over de archeologie en geschiedenis van het oude Nabije Oosten de midden-chronologie het meest gebruikt. Een studie uit 2001 over hoge-resolutie C14-dateringen uit Turkije ondersteunde absolute dateringen die erg dicht tegen de dateringen aanlagen zoals die door de midden-chronologie worden voorgesteld.\nGeschiedenis.\nHassuna en Halaf-tijd.\nVoor 6000 v.Chr. ontstaan ommuurde marktsteden in Neder-Mesopotami\u00eb in de zogenaamde Hassuna, Samarra en Halaf-tijd. Landbouw, veeteelt, jacht en visserij vormden de basis van het economisch leven. De eigen producten werden voornamelijk lokaal verbruikt. Handel bestond enkel voor de invoer van ontbrekende producten (hout, metaal, obsidiaan en steen). Voedingsproducten zoals dadels, textiel en kunstvoorwerpen werden uitgevoerd.\nObeid.\nNa 6000 v.Chr. begint de Obeidcultuur, waarin de bevolking groeit door de geregelde toevoer van voedingswaren (gerst, tarwe, vis en vlees). In Neder-Mesopotami\u00eb hing de landbouw van de waterstanden af. Daarom begon men al vroeg met irrigatiewerken en ook met het bestuderen van de sterrenhemel om de seizoenwisselingen duidelijk vast te kunnen stellen. Vrij vroeg echter bleek ook dat als gevolg van irrigatie verzilting van de grond optrad. Men zocht dan andere landbouwgronden op of teelde planten die beter weerstand bieden tegen zout, zoals gerst in plaats van tarwe. De dadelcultuur was heel uitgebreid. Men teelde verder ook sesam, uien, bonen en allerlei andere groentesoorten.\nSumeri\u00eb.\nIn het zuiden leefden de Soemeri\u00ebrs. De hele geschiedenis van Soemeri\u00eb bestrijkt een periode van 3800 tot 2000 v.Chr.. De geschiedenis van Soemeri\u00eb wordt gewoonlijk verdeeld in vijf perioden, de eerste is de Urukperiode (3800-3100). In 3400 is er al een handelspost van de Soemeri\u00ebrs in Habuba Kabira in Syri\u00eb als onderdeel van een wijdvertakt handelsnetwerk. In 3300 werd in Soemer de oudste vorm van het schrift uitgevonden, het pictografische schrift, waaruit later het spijkerschrift werd ontwikkeld.\nHet besef van politieke eenheid neemt toe en de Koning van Soemer en Akkad bestuurt het hele land. Irrigatiewerken, tempeltorens en steden verrijzen als kenmerken van een bloeiende landbouwbeschaving in de Jemdet Nasr-periode (van 3100-2900).\nVanaf 2900 v.Chr. regeren de Koningen van Kisj over Neder-Mesopotami\u00eb, tot 2350. Deze periode heet Vroeg-dynastiek I. Uit die periode zijn de stadstaten van Ur, Lagash en Kish gekend. De helden van het Gilgamesjepos zijn koningen van Uruk. Ook de Koninklijke Begraafplaats van Ur dateert uit deze tijd en de eerste wetgever van de Koning Uruinimgina (Urukagina) van Lagasj.\nHet Rijk van Mari.\nStroomopwaarts langs de Eufraat lag het rijk van Mari dat lange tijd (vanaf 2900) zijn eigen ontwikkeling kende.\nAkkadische Rijk.\nRond 2350 vallen nomaden het land binnen en brengen er een nieuwe taal: het Akkadisch, de oudste vorm van het Semitisch. Sargon de Grote (2334-2279) is de eerste koning van Akkad. Hij is de stichter van het eerste wereldrijk in de geschiedenis door zijn verovering van zowel Noord-Mesopotami\u00eb, Elam als ook, op latere leeftijd, Neder-Mesopotami\u00eb. Dit rijk wordt nog verder noordwaarts uitgebreid door zijn kleinzoon Naram-Sin, die 'de Koning der vier windstreken' wordt genoemd. Door invallen van o.a. de Guti valt dit rijk weer uiteen.\nNeo-Sumerische Rijk.\nLater wist Utu-Khegal van Uruk de Guti te verdrijven. Zijn gouverneur sticht daarop de derde dynastie van Ur, die standhoudt van 2100 tot 2000 v.Chr.. Ur Nammu wordt \"Koning van Soemer en Akkad\" gekroond en laat tijdens de derde dynastie van Ur overal gebouwen oprichten. Hij laat ook het gewoonterecht vastleggen. Onder zijn zoon Sjulgi wordt het rijk nog verder uitgebreid en bereikt de literatuur, geschreven in het Soemerisch, haar hoogtepunt. Maar ten slotte vallen de Amorieten het land binnen en Ur werd verwoest door de Elamieten.\nDe tijd van Isin en Larsa.\nHet land valt uiteen en er volgt een chaotische periode. Het is de tijd van de rivaliteit tussen stadstaten Isin en Larsa in het zuiden, het opkomende Eshnunna en Assur in het noorden. Lange tijd strijden deze staten om de hegemonie.\nAssyri\u00eb en Babyloni\u00eb.\nUiteindelijk ontstaan er twee machtscentra die lange tijd de geschiedenis van Mesopotami\u00eb gaan beheersen: Assyri\u00eb en Babyloni\u00eb.\nDit is het begin van het Oud-Assyrische Rijk in het noorden.\nDe Amorieten stichtten in het zuiden de Eerste Dynastie van Babylon, waarvan Hammurabi de best gekende koning was. Hij verenigde een groot gebied, inclusief het rijk van Mari. Kort na zijn bewind begint zijn rijk echter al af te brokkelen en uiteindelijk komt het rijk ten val door aanvallen van de Hettieten in het noorden. In 1595 v.Chr. verwoesten zij de stad Babylon en er ontstaat opnieuw een chaotische situatie.\nDaar maken de Kassieten gebruik van om vanuit Perzi\u00eb het land te komen plunderen en het uiteindelijk te besturen vanuit hun hoofdstad Dur-Kurigalzu.\nHet Midden-Assyrische Rijk ontstond omstreeks 1350 v.Chr. en kreeg rond 1200 v.Chr. ook te maken met moeilijke tijden, die men de brandcatastrofe noemt. Het rijk bleef echter als politieke eenheid overeind. Onder Tiglat-Pileser I heersten de Assyri\u00ebrs over een rijk dat strekte van de Middellandse Zee tot aan de Perzische Golf.\nNa Tiglat-Pileser volgde een duistere periode. Het Midden-Oosten viel uiteen in vele kleine onafhankelijke staten of stadstaatjes. In de regio waren de Aramee\u00ebrs redelijk dominant.\nTijdens de Nieuw-Assyrische periode werd Isra\u00ebl in 738 en Egypte in 671 veroverd. Assurbanipal (669-627) kreeg te maken met velerlei opstanden, onder andere met zijn oudere broer, Shamash-shum-ukin. De laatste heerser, Sin-shar-ishkun, moest de duimen leggen tegen een gezamenlijk aanval van de Chaldee\u00ebn, Babyloni\u00ebrs, Meden, Scythen en de Cimmeri\u00ebrs, met de val van Ninive als gevolg (612 v.Chr.).\nHet Nieuw-Babylonische Rijk kende onder Nebukadnezar een korte bloeiperiode. De Perzen bezetten het rijk van 538 v.Chr. tot 331 v.Chr. waarna het gebied in handen viel van Alexander de Grote van Macedoni\u00eb.\nBestuursvorm.\nHet land werd bestuurd door een koning die als een despotische vorst over zijn volk heerste. Hij werd net zoals in Egypte gezien als de vertegenwoordiger van de goden op aarde.\nDe stadsbestuurder (burgemeester) of de koning van het rijk had ook de verantwoordelijkheid voor de cultus. De goden konden overal worden aanbeden, maar zij woonden in een tempel, meestal op een berg, later een ziggurat met meerdere terrassen. In het onderste was er een keuken met opslagplaatsen, ateliers en allerlei cultusruimten. De godheid zelf had de bovenste verdieping en woonde in een houten beeld met goud overtrokken in een nis op een altaar in het heiligdom. De dagelijkse cultus bestond uit het voeden, wassen en verzorgen van de god, die daarom personeel in dienst had, die werden betaald met opbrengsten van de tempeldomeinen, waar burgers en voogden hun deel toe bijdroegen.\nDe koning werd gekroond tijdens het nieuwjaarsfeest. Er waren festivals en offici\u00eble feestdagen. Daarbij werden mysteriespelen opgevoerd en bepaalde mythen uitgebeeld. Handboeken voor het nakomen en achterhalen van de wensen van de goden werden geraadpleegd, evenals de sterren via astrologie en horoscopen.\nEr zijn veel parallellen en overeenkomsten met de Egyptische manier van leven en de opvattingen daar.\nEen opvallend verschil was wel hun opvatting over de geschiedenis: waar de Egyptenaren vooral zochten naar het cyclische, gingen de Mesopotami\u00ebrs op zoek naar het unieke, het eenmalige in de geschiedenis. Hierdoor schreven de Mesopotami\u00ebrs elke eenmalige gebeurtenis op, maar lieten het cyclische vallen, terwijl de Egyptenaren het cyclische bleven herhalen in hun geschriften en het unieke verdoezelden.\nWetenschap en technologie.\nDe Mesopotami\u00ebrs ontwikkelden vele technieken, waaronder metaalbewerking, de vervaardiging van glas, lampen, het weven van textiel, wateropslag en irrigatie. Het was een van de eerste gebieden waar koper bewerkt werd, gevolgd door bronslegeringen. Ook goud en later ijzer werden geproduceerd. Paleizen werden gedecoreerd met honderden kilo's van deze zeer kostbare metalen. Koper, brons en ijzer werden ook gebruikt voor wapens als zwaarden, dolken en speren.\nWiskunde.\nDe Mesopotami\u00ebrs gebruikten een 60-tallig getalstelsel. Dit is de bron van de huidige 60 seconden/minuten in een minuut/uur, de 24 uur in een dag, en de 360 graden in een cirkel. De Sumerische kalender deelde de week al in zeven dagen. Hun wiskundige kennis werd ook gebruikt in de vervaardiging van kaarten.\nAstronomie en astrologie.\nDe Babylonische astronomen waren zeer ge\u00efnteresseerd in de studie van de sterren en de hemel, en konden reeds voorspellingen doen van eclipsen en zonsverduistering. Mensen dachten dat alles z'n doel had in de astronomie. Velen leefden aan de hand van hun hemerologie. Veel was hierbij gerelateerd aan religie en omens. In de Enuma Anu Enlil, een reeks van een 70-tal kleitabletten, werden gebeurtenissen aan de hemel gerelateerd aan het lot van de koning en het land. Ook werd voorspeld welke steden er door een komende maansverduistering getroffen zouden worden. Mesopotamische astronomen werkten een kalender uit van 12 maanden gebaseerd op de cycli van de maan. Ze deelde het jaar in twee seizoenen: zomer en winter. De oorsprong van de Babylonische astrologie ligt waarschijnlijk ook in deze tijd.\nOntwikkeling van het schrift.\nIn 3300 v.Chr. werd in Sumer de oudste vorm van schrift uitgevonden, het pictografische schrift, waaruit later het spijkerschrift werd ontwikkeld. De uitvinding van het schrift kwam tegemoet aan een economische noodzaak. Men moest een middel vinden om lijsten van koopwaren en voorraden bij te houden, en ook moesten contracten kunnen worden vastgelegd. Voor het ontstaan van het schrift gebruikte men al rekenstenen, kleine steentjes, later stukjes aardewerk, gegraveerd met geometrische tekens die dienden als kunstmatig geheugensysteem bij de afwikkeling van leveringen van goederen. De oudste kleitabletten zijn die van opsommingen van producten met getallen, en ze zijn in pictogramvorm. Door middel van een rolzegel werden contracten ondertekend.\nIn 2800 v.Chr. is de evolutie van \"beeldschrift\" naar \"klankschrift\" voltrokken. Dit betekent dat de voorstelling van een begrip in symboolvorm is gebeurd, zonder dat dit een andere betekenis heeft dan het aanduiden van een spraakklank. Dat is dus de overgang van \"ideogram\" naar \"fonogram\".\nKunst.\nVoor zover de volkeren van Mesopotami\u00eb in de lange geschiedenis van hun bestaan ook regelmatig in strijd leefden is de militaire invloed terug te vinden in het karakter van de kunst. In de beeldende kunst kwam dit tot uitdrukking in de vaak realistisch uitgebeelde strijd- en jachttaferelen. Dier en mens werden natuurgetrouw en frontaal weergegeven.\nBouwkunst.\nIn de bouwkunst werd veel gebruikgemaakt van klei, zuilen komen nooit voor. Bij gebrek aan hout werd aan gewelfbouw gedaan. Riet werd samengevoegd tot bundels die als draagbalken of steunberen dienden. Er werden reusachtige versterkte paleizen gebouwd uit leemtegels. Op de terrassen plantte men bomen en struiken voor verkoeling waardoor de zo genaamde hangende tuinen ontstonden. Binnen het paleis bevond zich de tempel waarvan de tempeltoren Ziggurat genoemd werd. Op de top van deze ziggurats bevond zich een altaar en de plaats waar astrologen de loop der sterren bestudeerden.\nAan de binnenkant zijn tempels met terracottastaafjes versierd met een kopje in zwart, rood of wit. Zij vormden geometrische patronen als ze in moza\u00efek werden gezet (kegelmoza\u00efek). Aan het eind van het 2e millennium v.Chr. werd deze techniek voortgezet met geglazuurde bakstenen.\nDe meeste tempels zijn gebouwd in de Djemdet Nasr-tijd. Het zijn cultusplaatsen rond een centrale ruimte die via een zijkamer toegankelijk is. De offertafel met een symbool of beeld van een god stond er links als men binnenkwam. De berg is de plaats waar zich goddelijke machten manifesteren, daarom staat een tempel ook altijd ofwel op een berg ofwel op een kunstmatige ophoging in terrasvorm met een trap naar de ingang ervan. Op dit podium konden ook rituele en andere bijeenkomsten worden gehouden. De \"Witte Tempel\" staat op de goed bewaarde ziggurat van Uruk, het moderne Warka (Bijbels: Erech), daterend van ca. 3500-3000 v.Chr.\nIn Chafadji was er een \"Ovale Tempel\" en in Brak een \"Tempel van het Oog\" (ca. 3000-2450). Op de wit gepleisterde muren stonden koperen lijsten met afbeeldingen van het oog. Er werden daar vele duizenden witte of zwarte albasten beeldjes met de afbeelding van het oog opgesteld. Men noemt dit de \"brillenbeeldjes\", maar zij hebben uiteraard een mythisch religieuze betekenis. Overigens kon men aan de vorm van een tempel afleiden voor welke godheid deze gebouwd was.\nUit ca. 2250 v.Chr. dateert het \"Paleis van Naram Sin\" in Brak. Het heeft een voorgevel van meer dan honderd meter en is daarmee het oudste gebouw uit de Oud-Akkadische Tijd. Een ander paleis van latere datum, dat van \"Zimirlin\" in Mari dateert uit ca. 1770 v.Chr. en bezat niet minder dan 300 vertrekken. Er waren er vele met kleurrijke fresco's versierd (voornamelijk oker, rood en zwart op witte achtergrond, met details in blauw, geel en groen). Menselijke figuren werden en profil getoond, de romp en face, het oog van voor gezien. Het zijn religieuze sc\u00e8nes en jachttaferelen. Dierfiguren zijn er in meer realistische weergave.\nDe koningsgraven van Ur die in 1927 werden ontdekt, bevatten grote hoeveelheden schatten, waaruit de verfijnde cultuur mag blijken. De zestien koninklijke tombes bestonden uit ondergrondse ruimten, door gangen te bereiken en overwelfd door ton- of koepelgewelven van vaak rijk gedecoreerde tegels. Voor de gewonere stervelingen waren er grafvelden en familiekelders.\nBeeldhouwkunst.\nEen der oudste beeldhouwwerken is het 'masker van Warka', een indrukwekkende witmarmeren vrouwenkop uit Uruk, te bezichtigen in het Nationaal Museum van Irak in Bagdad en daterend uit ca. 3500-3000 v.Chr.. Het bevat ook goud en lapis lazuli, bijeengehouden door bitumen. De beeldhouwkunst blijkt verder uit votiefbeeldjes uit talloze heiligdommen.\nZeer bekend is ook de Vaas van Uruk, een albasten vaas uit een stuk van meer dan een meter hoogte, volledig met reli\u00ebfs versierd.\nBij de Sumeri\u00ebrs was een speciale moza\u00efektechniek bekend waarbij gekleurde kalksteenstukjes, schelpen en lapis lazuli met bitumen op houten dragers werden bevestigd. Als sieraden werden kralen en gouden hoofdtooien gebruikt.\nVanaf de Urukperiode werden rolzegels gemaakt uit hardsteen. Op de ronde kant van de cilinder werden voorstellingen uitgesneden. Door met deze rolzegel over een velletje klei te rollen werd het beeld netjes in dat kleitabletje gedrukt. Dergelijke tabletjes dienden als herkenningslabel die aan kruiken met handelswaar werden geknoopt. Ook brieven als kleitablet konden ermee worden getekend.\nLiteraire kunsten.\nEen van de belangrijke boeken, uit de derde dynastie van Ur (ca. 2100 tot 2000 v.Chr.) is het Gilgamesj-epos met in 11 kleitabletten het leven van de legendarische koning van Uruk en zijn metgezel Enkidu. Er dateren ook tienduizenden administratieve en andere teksten uit deze tijd.\nReligieuze opvattingen en mythologie.\nDe natuurfenomenen die van invloed waren op de agrarische cultuur werden de thema's waarrond zich de religieuze en filosofische opvattingen vormden. Nadien, vanaf het derde millennium v.Chr. werden goden in mensengestalte vereerd en werd iedere godheid vergeleken met een macht met een eigen ambt of functie, zoals die in het toenmalige bestuur gold. Tijdens het tweede millennium v.Chr. nam het belang van persoonlijk geloof toe. Daarbij werd meer en meer aandacht geschonken aan begrippen als 'zonde' en 'vergiffenis'.\nTalrijke goden worden vernoemd in de mythen, hymnen en epen. Zij waren ontstaan uit het samengaan van 'zoetwater' (Apsu) en 'zoutwater' Tiamat. Daaruit ontstond de atmosferische godheid Anu en de watergodin Ea, met als zoon Marduk. De goden werden met de landadel vergeleken, en kregen elk hun eigen tempel en landerijen toegewezen. Ze zetelen in een goddelijke raad die de wereld bestuurt. Anu staat er aan het hoofd van en heerst over de sterren. Hij is dan ook de hoofdverantwoordelijke voor de kalender, die van het grootste belang was, net zoals in Egypte, voor het berekenen van de seizoenen en vooral het tijdstip van de vloed van de rivieren. Op de tijdskalender was het hele agrarische systeem berekend, daarzonder riskeerde men hongersnood. Enlil was de verantwoordelijke voor de wind en de landbouw. Utu was de zonnegod en Ninhursag de godin van de stenen grond en van de geboorte.\nIn bezweringen, gebeden, mythen, inscripties etc. werd Inanna/Isjtar vereerd en aangeroepen als de brengster van levenskracht. Maar er was ook een donkere kant aan deze godin van leven. Als godin van vruchtbaarheid en seksualiteit had ze tevens de kracht landbouwgrond te vernietigen en dieren onvruchtbaar te maken.\nDe mens zou volgens een mythe ontstaan zijn uit de aarde, gewoon gegroeid zoals gras en groente. Maar volgens een andere mythe zou hij door Enki en zijn moeder Nammu of de godin van de geboorte, Ninhursag, tot leven zijn gebracht uit het levensvocht (bloed) van opstandige goddelijke wezens. De mens kan in het hiernamaals een schaduwbestaan leiden dankzij deze tweevoudige natuur.\nTalen.\nDe talen van de politieke eenheden van het oude Mesopotami\u00eb behoorden tot verschillende taalgroepen, maar de meesten waren Semitisch, meer bepaald Akkadische talen binnen de Oost-Semitische ondergroep. De Akkadische talen bestaan uit Oud-Akkadisch, uit de tweede helft van het derde millennium v.Chr., en de daaropvolgende Assyrische en Babylonische talen (in het noorden, resp. het zuiden van Mesopotami\u00eb). Beiden worden nog onderverdeeld in verschillende historische fasen, te beginnen rond 2000 v.Chr. We weten niet wanneer Akkadische talen hun intrede deden in Mesopotami\u00eb, maar de oudste vermeldingen van Akkadische persoonsnamen komen voor in Soemerische teksten (een andere, niet-Semitische taal) rond 2600 v.Chr.\nHet Soemerisch zelf is een isolaat, d.w.z. een taal die met geen enkele andere bekende taal verwant is. Van alle oude talen heeft ze de langste literaire traditie, over een periode van ongeveer 3000 jaar. Het precieze historische en geografische bereik van de taal vormt het voorwerp van veel speculatie. Ze was ooit de meest gesproken taal in het zuiden van Mesopotami\u00eb (het huidige Irak ten zuiden van Bagdad), maar het is onbekend of de taal ook buiten dat gebied verspreid raakte. Het Soemerische woord voor Sumer wordt getranslitereerd als \"ki\u1e21ir.\" De oudste Soemerische teksten zijn de ongeveer 5000 kleitabletten uit de afvalhoop van het heiligdom van Uruk, geschreven rond 3200 v.Chr. in een vroege vorm van spijkerschrift. Samen met Egyptische hi\u00ebrogliefen en sommige teksten uit de Indusvallei en uit China behoren ze tot de oudste nog bewaarde geschreven teksten ooit.\nHoewel Soemerisch en Akkadisch niet tot dezelfde taalfamilie behoren, heeft het langdurig contact geleid to sterke Soemerische invloeden in de Akkadische fonologie, morfologie, syntaxis en woordenschat. Het Babylonisch heeft deze invloeden sterker ondergaan dan het Assyrisch. Akkadi\u00ebrs en Ebla\u00efeten (zie hieronder) namen van de Soemeri\u00ebrs het spijkerschrift over om hun eigen taal te schrijven.\nOok van het Elamitisch, de taal van het rijk der Elamieten rond de stad Susa in het huidige Iran, is geen verwantschap met andere talen bekend. Hierbij dient opgemerkt dat twee alfabetten in documenten uit het oude Elam nog onontcijferd blijven. De Elamieten zelf noemden hun land \"Hatamti.\" Buiten de streek Khuzestan rond Susa zijn teksten aangetroffen in Persepolis en Anshan en langs de weg tussen deze steden Susa. In het midden van West-Iran zijn meertalige rotsinscripties gevonden uit 520-450 v.Chr. met een Elamitische versie, en ook bij Van in het oosten van Turkije. Samen bestrijken de bewaard gebleven Elamitische teksten de periode 2300-350 v.Chr.\nIn de Noord-Syrische plaats Tell Mardikh werden op het einde van de jaren 1960 de overblijfselen gevonden van de stad Ebla. Aanvankelijk werd vermoed dat Ebla\u00eftisch een West-Semitische taal was, maar recenter onderzoek heeft een nauwe verwantschap met Oud Akkadisch aangetoond. De enkele duizenden teksten zijn ongeveer even oud als het Oud-Akkadisch materiaal van rond 2400 v.Chr."}
{"id": "9874", "revid": "735204", "url": "https://nl.wikipedia.org/wiki?curid=9874", "title": "Januari", "text": "Januari (ook wel: \"louwmaand, ijsmaand, wolfsmaand, hardmaand\") is de eerste maand van het jaar in de gregoriaanse kalender. Januari heeft 31 dagen. De maand is vernoemd naar Janus, de Romeinse god van het begin en het einde.\nJanuari en februari zijn de laatste twee maanden die aan de kalender werden toegevoegd, aangezien de Romeinen de winter als een maandloze periode zagen.\nRomeinse kalender: invoering van de maand januari.\nIn de oudste versie van de Romeinse kalender, die tien maanden telde, kwamen de maanden januari en februari nog niet voor. Het jaar begon met maart. December was de laatste maand van het jaar en deze maand werd gevolgd door een periode die geen eigen naam had. \nIn de zevende eeuw voor Christus werden aan de twee nieuwe maanden de namen januari en februari gegeven. Dit zou volgens de overlevering zijn gebeurd tijdens de regering van koning Numa Pompilius. Later werd januari de eerste maand van het jaar en februari de tweede. De schrikkeldag bleef hierbij ten bate van de tweede maand.\nMeteorologie.\nJanuari is op het noordelijk halfrond de tweede maand van de meteorologische winter. Over het geheel genomen is de gemiddelde temperatuur hier in januari het laagst van alle maanden, al kunnen de verschillen zowel per jaar als per gebied erg groot zijn. In een landklimaat (zoals Siberi\u00eb en Noord-Canada) kan het in januari aanmerkelijk kouder zijn dan in gebieden in de buurt van zee\u00ebn en oceanen, waar een zeeklimaat heerst.\nOp het zuidelijk halfrond is januari de tweede maand van de meteorologische zomer. Dit is over het algemeen de warmste tijd van het jaar, met name in Zuid-Afrika en Australi\u00eb."}
{"id": "9875", "revid": "1178393", "url": "https://nl.wikipedia.org/wiki?curid=9875", "title": "Februari", "text": "Februari is de tweede maand van het jaar in de gregoriaanse kalender. De maand heeft 28 dagen in gewone jaren, en 29 dagen in schrikkeljaren. Daarmee is februari de kortste maand van het jaar.\nRomeinse kalender: invoering van de maand februari.\nIn de oudste versie van de Romeinse kalender, die tien maanden telde, kwamen de maanden januari en februari nog niet voor. Het jaar begon met maart. December was de laatste maand van het jaar en deze maand werd gevolgd door een periode die geen eigen naam had. \nIn de zevende eeuw voor Christus werden er twee maanden aan het Romeinse kalenderjaar toegevoegd, die de namen januari en februari kregen. Februari was in eerste instantie de nieuwe laatste maand van het jaar. Dit zou volgens de overlevering zijn gebeurd tijdens de regering van koning Numa Pompilius. De schrikkeldag verrekende men logischerwijze aan het einde van het jaar, dus aan het eind van februari. Later werd januari de eerste maand van het jaar en februari de tweede. De schrikkeldag bleef hierbij ten bate van de tweede maand.\nNaamsverklaringen.\nDe maand is genoemd naar de Etruskische god Februus, de god van de purificatie/onderwereld. Bij de oude Romeinen was februari namelijk de maand van de grote reiniging en boetedoening (\"de februa\"). Zij vierden in deze maand hun Lupercalia, reinigings- en vruchtbaarheidsfeesten ter ere van de wolfsgod Lupercus.\nIn deze zelfde periode vierden de Germaanse stammen langs de Romeinse grenzen een ontuchtig vrouwen- en vruchtbaarheidsfeest. De Romeinen vonden dit heidense riten en duidden deze feesten aan met de naam Spurcalia, naar het Latijnse woord \"spurcus\" dat smerig betekent.\nFoutieve etymologie.\nDe bijnaam sprokkelmaand voor februari heeft niets te maken met het huidige werkwoord sprokkelen. Het zou kunnen verwijzen naar de voornoemde oude Germaanse vruchtbaarheidsfeesten. De naam sprokkelmaand kan ook zijn afgeleid van het Oudnederlandse \"sporkelen\", dat \"springen\" betekent. Dit slaat op het feit dat het aantal dagen eens in de vier jaar een dag \"verspringt\". In veel Oudnederlandse teksten wordt \"sporcle\" gebruikt om de maand februari aan te duiden. Later vatte de gedachte post dat dit woord een verbastering was van \"sprokkel\".\nMeteorologie.\nOp het noordelijk halfrond is februari de derde en laatste maand van de meteorologische winter. De gemiddelde temperatuur ligt over het geheel genomen in februari een fractie hoger dan in januari, al zijn veel kouderecords juist in februari gebroken. De eerste week van februari is vaak de koudste periode van het hele jaar.\nOp het zuidelijk halfrond is februari de derde en laatste maand van de meteorologische zomer."}
{"id": "9876", "revid": "75723", "url": "https://nl.wikipedia.org/wiki?curid=9876", "title": "Maart", "text": "Maart (ook wel: \"lentemaand, buienmaand, guldenmaand, windmaand, dorremaand\") is de derde maand van het jaar in de gregoriaanse kalender en heeft 31 dagen. De maand is genoemd naar Mars, de Romeinse god van de oorlog.\nVerouderde Nederlandse/puristische namen zijn \"lentemaand\" en \"windmaand\".\nNaam en positie in de kalender.\nIn het oude Rome noemde men deze maand \"Martius\". Het was volgens de oude Romeinse kalender tevens de eerste maand van het jaar, totdat dat in 153 v. Chr. januari werd.\nMeteorologie.\nOp het noordelijk halfrond is maart de eerste maand van de meteorologische lente. Ook het begin van de astronomische lente valt in maart, namelijk rond de 21e. De gemiddelde etmaaltemperatuur is aan het eind van de maand met enkele graden gestegen ten opzichte van het begin.\nOp het zuidelijk halfrond is maart de eerste maand van de meteorologische herfst. Rond 21 maart begint hier de astronomische herfst."}
{"id": "9877", "revid": "63952241", "url": "https://nl.wikipedia.org/wiki?curid=9877", "title": "April", "text": "April (ook wel: \"grasmaand, paasmaand, eiermaand\") is de vierde maand van het jaar in de gregoriaanse kalender, en heeft 30 dagen.\nIn de oud-Romeinse kalender was maart aanvankelijk de eerste maand van het jaar, en april dus de tweede.\nNaam.\nDe naam april komt vermoedelijk van het Latijnse werkwoord \"aperire\", dat \"openen\" betekent. Waarschijnlijk verwijst dit naar de groei van de planten en bloemen in de lente. Een andere theorie stelt dat de naam is afgeleid van een woord dat 'tweede' betekent, of van Aperta, een bijnaam van Apollo.\nMeteorologie.\nWeerspreuken.\nEen bekende Nederlandse weerspreuk is \"April doet wat hij wil\", waarmee wordt gedoeld op het feit dat in april heel veel soorten weer mogelijk zijn. Dat het weer zeer wisselvallig kan zijn wordt ook bedoeld met de Vlaamse variant \"Maartse buien, Aprilse grillen\"."}
{"id": "9878", "revid": "1178393", "url": "https://nl.wikipedia.org/wiki?curid=9878", "title": "Juni", "text": "Juni (ook wel: \"zomermaand\" of \"rozenmaand\") is de zesde maand van het jaar in de gregoriaanse kalender. De maand heeft 30 dagen. Er zijn geen andere maanden in eenzelfde jaar die op dezelfde dag van de week beginnen als juni.\nDe zonnewende (21 of 22 Juni) is op het noordelijk halfrond de langste dag en de kortste nacht.\nMeteorologie.\nOp het noordelijk halfrond is juni de eerste maand van de meteorologische zomer. De astronomische zomer begint rond 21 juni, dus behoort het grootste deel van de maand astronomisch gezien nog tot de lente. De gemiddelde temperatuur ligt in juni doorgaans iets lager dan in de twee erop volgende zomermaanden, juli en augustus. De gemiddelde dagduur is in juni het langst van alle maanden.\nEen koude periode in juni wordt Schaapscheerderskou genoemd.\nOp het zuidelijk halfrond is juni de eerste maand van de meteorologische winter. De astronomische winter begint daar als op het noordelijk halfrond de zomer begint.\nNaam.\nJuni is genoemd naar de Romeinse godin Juno, de vrouw van Jupiter. De Romeinse naam voor deze maand was \"Junius\". De oude Nederlandse naam is \"zomermaand\" of \"weidemaand\".\nOm misverstand te vermijden spreekt men, vooral in de reisbranche, van \u201cjuno\u201d (en \u201cjulij\u201d).\nSterrenbeeld.\nDe sterrenbeelden van deze maand zijn Tweelingen en Kreeft."}
{"id": "9880", "revid": "247399", "url": "https://nl.wikipedia.org/wiki?curid=9880", "title": "Juli", "text": "Juli, ook wel de \"hooimaand\" genoemd, is de zevende maand van het jaar in de gregoriaanse kalender en heeft 31 dagen. De maand is vernoemd naar de Romeinse dictator Gaius Julius Caesar.\n1 juli hoort nog bij de eerste helft van het jaar. Een \"gewoon\" jaar van 365 dagen is precies half voorbij op 2 juli om 12 uur 's middags. Een schrikkeljaar is vanwege de extra dag in februari iets eerder half voorbij, om middernacht van 1 op 2 juli.\nNaam.\nDe oorspronkelijke Romeinse naam van de maand was \"Quintilis\", wat 'de 5e maand' betekent; volgens de Romeinse kalender was maart de eerste maand van het jaar, en juli dus de vijfde. Later is de maand naar Julius Caesar vernoemd.\nDe maand juli wordt, in de spreektaal, soms \"julij\" genoemd (om duidelijker onderscheid te maken met \"juni\").\nMeteorologie.\nOp het noordelijk halfrond is juli de tweede maand van de meteorologische zomer, en gemiddeld ook de warmste maand van het jaar. In een landklimaat is de gemiddelde temperatuur in juli vaak aanmerkelijk hoger dan in de buurt van de oceanen. De tweede helft van de maand juli behoort tot de hondsdagen, de gemiddeld warmste periode van het jaar.\nOp het zuidelijk halfrond is juli de tweede maand van de meteorologische winter, en over het algemeen de koudste.\nWeerspreuken.\nBij deze maand horen onder meer de volgende weerspreuken, die zijn ingegeven doordat aan de kuststreek van Nederland vroeger vrij algemeen werd geloofd dat de zee de onweersbuien v\u00f3\u00f3r Sint-Jan (24 juni) aannam en daarna niet meer.\nSterrenbeeld.\nDe sterrenbeelden voor de maand juli zijn Kreeft en Leeuw."}
{"id": "9881", "revid": "67437365", "url": "https://nl.wikipedia.org/wiki?curid=9881", "title": "Augustus (maand)", "text": "Augustus, ook wel \"oogstmaand\" genoemd, is de achtste maand van het jaar in de gregoriaanse kalender. De maand heeft 31 dagen. Augustus is vernoemd naar de Romeinse \"princeps\" \nGaius Julius Caesar Octavianus (Augustus). In een schrikkeljaar begint augustus op dezelfde dag van de week als februari. In andere jaren begint augustus steeds op een andere dag dan de overige elf maanden.\nNaam en positie in de kalender.\nVoordat de maand naar keizer Augustus genoemd werd, was het de zesde maand in de Romeinse kalender, onder de naam \"Sextilis\", wat \"zesde maand\" betekent. Volgens de Romeinse kalender begon het nieuwe jaar immers op 1 maart. Sextilis werd in 8 v. Chr. omgedoopt tot \"augustus\" ter ere van keizer Augustus, die in deze maand (in 43 v. Chr.) consul werd, en in dezelfde maand verschillende overwinningen behaalde (vb. in Egypte in 30 v. Chr.).\nHet verhaal wil dat Augustus niet voor Julius Caesar wilde onderdoen en daarom een dag van februari heeft afgehaald. Dit klopt niet, want al onder Numa Pompilius had februari 28 dagen. De keuze voor februari als \"schrikkelmaand\" stamt uit de tijd dat maart nog de eerste maand van de Romeinse kalender was. Hierdoor was februari de laatste maand, waarachter men dan van tijd tot tijd \"schrikkeldagen\" aan toevoegde om weer overeen te komen met een zonnejaar Aldus voegde Julius Caesar in zijn nieuwe kalender zijn schrikkeldagen toe aan februari, de tweede maand.\nSterrenbeelden.\nDe sterrenbeelden van augustus zijn Leeuw en, vanaf 21 augustus, Maagd. In werkelijkheid staat de zon tot 10 augustus in het sterrenbeeld Kreeft, en daarna in Leeuw.\nOogst.\nAugustus is op het noordelijk halfrond de maand waarin de oogst wordt binnengehaald. Het woord \"oogst\" is zelf van de naam augustus afgeleid. 15 augustus is in Belgi\u00eb een offici\u00eble feestdag (Maria-Tenhemelopneming) en wordt ook Halfoogst genoemd.\nMeteorologie.\nOp het noordelijk halfrond is augustus de derde en laatste maand van de meteorologische zomer. De eerste helft van de maand behoort tot de zogeheten hondsdagen, de gemiddeld warmste periode van het jaar. In de loop van de maand begint de gemiddelde etmaaltemperatuur iets terug te lopen. De gemiddelde temperatuur over de gehele maand ligt een fractie lager dan in juli.\nOp het zuidelijk halfrond is augustus de derde en laatste maand van de meteorologische winter."}
{"id": "9884", "revid": "641451", "url": "https://nl.wikipedia.org/wiki?curid=9884", "title": "September", "text": "September (ook wel: \"herfstmaand\" of \"fruitmaand\") is de negende maand van het jaar in de gregoriaanse kalender en heeft 30 dagen. De naam komt van het Latijnse woord \"septembris\" wat afkomstig is van het woord \"septem\", dat \"zeven\" betekent \u2014 september was oorspronkelijk de 7e maand van het jaar, omdat het Romeinse kalenderjaar tot 153 v.Chr op 1 maart begon.\nOude Nederlandse naam en andere namen voor september: \"havermaent\", \"evenemaent\" (avena = haver), \"herfstmaand\", \"gerstmaand\", \"vruchtmaand\". September werd ook wel \"d'ander oogstmaand\" genoemd, als tweede oogstmaand (na augustus).\nMeteorologie.\nSeptember is op het noordelijk halfrond de eerste maand van de meteorologische herfst. De astronomische herfst begint hier rond 21 september.\nOp het zuidelijk halfrond is september de eerste maand van de meteorologische lente. De astronomische lente begint hier rond 21 september.\nSterrenbeelden.\nDe sterrenbeelden voor september zijn Maagd en Weegschaal."}
{"id": "9885", "revid": "15168", "url": "https://nl.wikipedia.org/wiki?curid=9885", "title": "Oktober", "text": "Oktober is de tiende maand van het jaar in de gregoriaanse kalender en heeft 31 dagen. De naam komt van \"octo\", het Latijnse woord voor \"acht\". Oktober was namelijk volgens de Romeinse kalender oorspronkelijk de achtste maand van het jaar, omdat volgens deze kalender tot 153 v.Chr. het nieuwe jaar op 1 maart begon.\nOktober wordt ook wel de \"wijnmaand\" genoemd. Sinds de 16e eeuw geldt oktober tevens als de \"rozenkransmaand\".\nMeteorologie.\nOp het noordelijk halfrond is oktober de tweede maand van de meteorologische herfst, op het zuidelijk halfrond is het de tweede maand van de meteorologische lente."}
{"id": "9886", "revid": "257697", "url": "https://nl.wikipedia.org/wiki?curid=9886", "title": "November", "text": "November (ook wel: \"slachtmaand, bloedmaand, nevelmaand)\" is de elfde maand van het jaar in de gregoriaanse kalender. De maand heeft 30 dagen.\nDe naam komt van \"novem\", het Latijnse woord voor \"negen\". November was oorspronkelijk de negende maand van het jaar, omdat het Romeinse kalenderjaar tot 153 v.Chr. op 1 maart begon. In historische bronnen tot midden in de 19e eeuw wordt de maand dan ook wel als 9ber afgekort.\nMeteorologie.\nOp het noordelijk halfrond is november de derde en laatste maand van de meteorologische herfst, op het zuidelijk halfrond is het de derde en laatste maand van de meteorologische lente."}
{"id": "9890", "revid": "406997", "url": "https://nl.wikipedia.org/wiki?curid=9890", "title": "Doodstraf", "text": "De doodstraf is de uitvoering van de zwaarst mogelijke, door een rechter opgelegde straf. Het houdt het ter dood brengen van de daartoe veroordeelde in op een wettelijk voorgeschreven wijze. Hierin onderscheidt zij zich van het buitengerechtelijk lynchen en van buitengerechtelijke executies. \nEen ter dood veroordeelde wordt doorgaans niet onmiddellijk ter dood gebracht, doch veelal voorafgaand aan de voltrekking van de straf (executie) gevangen gehouden, eventueel in verband met het instellen van een rechtsmiddel (hoger beroep of een verzoek om gratie), teneinde de voltrekking af te wenden. Zo'n procedure kan tegenwoordig vele jaren duren. Op de dag van de executie wordt de veroordeelde overgebracht naar de plaats waar het vonnis wordt uitgevoerd. Vervolgens vindt de executie plaats volgens een vastgesteld protocol door een van overheidswege bevoegd persoon (de beul) of personen.\nBuitengerechtelijke doodstraffen worden soms opgelegd door machthebbers om tegenstanders en concurrenten uit de weg te ruimen onder het mom van 'verraders' en 'staatsgevaarlijke elementen'. Dit gebeurt voornamelijk in dictaturen. Er is daarbij geen sprake van onafhankelijke rechtszaak. In sommige landen worden wel schijnprocessen gehouden, processen waarbij de uitkomst al van tevoren vaststaat. Een praktijk die in veel Latijns-Amerikaanse dictaturen voorkwam was het laten 'verdwijnen' van dissidente figuren. Worden personen zonder proces ter dood gebracht, dan spreekt men wel van \"standrechtelijke executie\", maar in feite is het moord.\nGeschiedenis van de doodstraf.\nDe doodstraf bestaat al duizenden jaren. Veel historische bronnen geven aan dat deze straf al in de tijd dat mensen nog in stammen leefden onderdeel was van het juridische systeem. In z'n algemeenheid kon in die tijd een misdaad worden bestraft met het compenseren van het slachtoffer door de dader, lijfstraffen, het mijden van de dader, verbanning of executie. Het is echter waarschijnlijk dat, omdat de gemeenschappen in die tijd erg klein waren, er weinig misdaden binnen de gemeenschap werden gepleegd en daarnaast dat men zeer terughoudend was met het verbannen of ombrengen van een lid van de gemeenschap. Dit gold echter niet voor misdaden die door mensen van buiten de eigen gemeenschap werden gepleegd. Zelfs relatief kleine misdaden zoals diefstal door iemand van buiten de eigen gemeenschap, werden beschouwd als een aanval op de hele gemeenschap en werden soms zwaar bestraft. Misdaden gepleegd door iemand van een naburige stam konden leiden tot vetes die generaties konden voortbestaan, maar werden ook vaak afgedaan met offici\u00eble excuses en compensatie. Deze compensatie konden materieel zijn (bijvoorbeeld het betalen van de schade met vee of slaven), het uitwisselen van bruiden en bruidegoms, maar ook kon besloten worden dat er met bloed moest worden terugbetaald. Soms werd genoegen genomen met dierlijk bloed, dat het menselijk bloed kon vervangen, maar soms werd ook iemand uit de stam van de dader aangeboden voor executie. Dit hoefde niet noodzakelijkerwijs de dader zelf te zijn: het ging om een conflict tussen twee gemeenschappen en niet tussen individuen.\nEnkele duizenden jaren geleden verenigden stammen zich langzamerhand tot naties. Door het veroveren van nabijgelegen landen en stammen, vermengden de bevolkingen zich ook meer. Er ontstond een bovenklasse gebaseerd op religie, rijkdom of macht en minder op de stam waar men oorspronkelijk vandaan kwam. Zo ontstond ook steeds meer de behoefte om een uniform rechtssysteem in te voeren, waarin onder meer de relaties tussen de maatschappelijke klassen formeel werd vastgelegd. Een van de oudste en meest bekende rechtssystemen is de Codex Hammurabi uit ongeveer 1780 v.Chr.. In dit wetboek werden straffen opgenomen voor verschillende misdrijven, waarbij de strafmaat afhing van de maatschappelijke klasse van de dader en die van het slachtoffer. De Codex Hammurabi kende de doodstraf onder meer voor het valselijk iemand beschuldigen van moord, meineed, het ontduiken van een mobilisatieoproep, overspel en het verkrachten van een maagd.\nDe joodse Thora (vermoedelijk uit de periode rond 750 v.Chr.) kende de doodstraf voor moord, ontvoering, magie, het schenden van de Sabbat, godslastering en een breed scala aan seksuele misdrijven. Tegenwoordig neemt men aan dat executies in Isra\u00ebl en Juda zeldzaam waren, omdat de benodigde bewijslast erg zwaar was.\nIn het oude Griekenland werd de eerste wet geschreven door Draco, rond 621 v.Chr. De doodstraf werd toegepast voor een groot aantal misdrijven en de uitdrukking \"draconische maatregelen\" is hiervan afkomstig.\nIn Europa was de doodstraf tijdens de middeleeuwen en de periode erna een algemene straf voor een breed scala aan misdrijven. In de 18e eeuw bijvoorbeeld stond in Groot-Brittanni\u00eb de doodstraf op niet minder dan 222 misdrijven, waaronder het ongeoorloofd kappen van een boom of het stelen van een dier. Vaak werd de doodstraf in deze periode omgezet in verbanning naar een van de nieuwe koloni\u00ebn.\nLiechtenstein was in 1798 het eerste land ter wereld dat de doodstraf afschafte. Een steeds groter aantal landen heeft de doodstraf sindsdien volledig afgeschaft of voert deze niet meer uit. Het afschaffen van de doodstraf is een van de voorwaarden die verbonden is aan het lidmaatschap van de Europese Unie.\nUitvoeringsmethoden.\nIn de loop der tijd kwam er een beweging op gang om de doodstraf meer humaan te maken. De juridisch leermeester Maimonides schreef al in de 12e eeuw dat het \"beter is om 1000 schuldige mensen vrij te laten dan om \u00e9\u00e9n onschuldige ter dood te brengen\". In de 18e eeuw werd in Frankrijk de guillotine ingevoerd om het voltrekken van de doodstraf zo snel en pijnloos mogelijk te maken. In een aantal landen waar ophanging een gebruikelijke manier van het voltrekken van de doodstraf was, werd de korte val vervangen door een lange val, waardoor de veroordeelde direct stierf aan een gebroken nek in plaats van langzaam te stikken. In de Verenigde Staten werden eind 19e en 20e eeuw nieuwe methoden gezocht om veroordeelden op een minder pijnlijke manier te laten sterven. Als vervanging voor ophanging werd eerst elektrocutie met de elektrische stoel ingevoerd, daarna de gaskamer en ten slotte de dodelijke injectie. Van geen van deze methoden staat echter vast dat ze pijnloos zijn en elk ervan is omstreden.\nOndanks het feit dat de 'humanere' methoden breed zijn ingevoerd, kennen sommige landen nog steeds methoden die als inhumaan gelden, zoals het langzaam ophangen, het onthoofden met een zwaard en zelfs stenigen.\nMet name in het verleden kon een doodstraf als \"eervol\" of \"oneervol\" gelden, wat met name voor de familie van de veroordeelde van belang kon zijn. Edelen werden meestal onthoofd, deze executiemethode stond dan ook bekend als \"eervol\". Een andere \"eervolle\" methode was het vuurpeloton, dat hoofdzakelijk voor militairen werd gebruikt. Typische voorbeelden van \"oneervolle\" doodstraffen waren verbranding, een nek- of rugschot, ophanging en vierendeling. Mede vanwege de aard van hun misdrijven werden de terdoodveroordeelden na de processen van Neurenberg opgehangen en werd hun het \"eervolle\" vuurpeloton ontzegd.\nEen andere eervolle methode is zelfmoord. In Japan en het Romeinse Rijk werd van een verdachte verwacht dat hij zelfmoord pleegde voordat hij gevangen werd genomen. In de moderne tijd wordt hem deze optie echter ontzegd. De geallieerden beschouwden het als een teleurstelling dat Hermann G\u00f6ring door zelfmoord aan de strop ontsnapte.\nEr zijn diverse manieren om de doodstraf uit te voeren. Tegenwoordig is het in veel landen de bedoeling dat een executie zo snel en 'humaan' mogelijk wordt gedaan. In het verleden, en in sommige landen nog steeds, was het juist de bedoeling dat de veroordeelde lang en hevig leed als vergelding en als afschrikwekkend voorbeeld voor potenti\u00eble misdadigers. Om die reden werden executies vaak publiekelijk uitgevoerd. In Saoedi-Arabi\u00eb, Jemen, Iran, Noord-Korea en Syri\u00eb gebeurt dit nog steeds.\nVolgens Amnesty International worden op dit moment wereldwijd vooral de volgende methoden gebruikt om veroordeelden ter dood te brengen: dodelijke injectie met gif, elektrocutie met de elektrische stoel, vergassing in de gaskamer, het ombrengen met een vuurwapen (\"met de kogel\", door middel van een nekschot of fusillade), ophanging (\"met de strop\"), onthoofding (\"met het zwaard\") of steniging. Af en toe worden nog andere methodes gerapporteerd.\nStandpunten over de doodstraf.\nDe doodstraf is een omstreden onderwerp. De mening over de doodstraf varieert sterk van land tot land.\nArgumenten voor de doodstraf.\nVele mensen die voor de doodstraf zijn vinden dat de doodstraf afschrikkend werkt en dat het ook herhaling voorkomt. Ook zeggen ze dat de doodstraf goedkoper is voor de samenleving dan langdurige gevangenisstraf. Als tegenargument voor de onherroepelijkheid van de doodstraf argumenteren zij dat een gevangenisstraf ook maar gedeeltelijk te herroepen is. Daarnaast vinden zij ook dat misdadigers moeten boeten voor hun daden. Voorstanders van de doodstraf vinden ook dat het niet correct is dat de werkende mens opdraait voor de kosten van gevangenschap van zware criminelen. Een ander belangrijk argument voor de doodstraf is de beveiliging van de maatschappij, iemand die dood is kan niets meer uitrichten, bij iemand in de gevangenis weet je het nooit zeker. \nArgumenten tegen de doodstraf.\nTegenstanders van de doodstraf zijn van mening dat de doodstraf te zwaar is. Daarnaast is de doodstraf onherroepelijk: als later blijkt dat er een gerechtelijke fout is gemaakt en de verkeerde persoon is veroordeeld, dan is er geen correctie meer mogelijk. In de praktijk werden tussen 1973 en 2021 in de Verenigde Staten 185 mensen die oorspronkelijk tot de doodstraf werden veroordeeld uiteindelijk vrijgelaten na vrijspraak, intrekking van aanklachten of gratie. De staat verlaagt zich daarnaast op deze manier ook naar het niveau van moordenaars. Er is verder ook nog nooit wetenschappelijk aangetoond dat een wetssysteem met doodstraf effectiever is dan een zonder de doodstraf. Ook betwisten zij het argument dat de doodstraf zoveel goedkoper is dan levenslange gevangenisstraf: veel van de doodstrafveroordelingsprocessen duren lang en kosten zeer veel geld, en ook de tijd in de dodencellen voordat men geexecuteerd wordt kan hierdoor tot tientallen jaren oplopen. Bovendien overlijdt een gedetineerden in de dodencellen voor de staat de kans heeft gekregen hen te executeren. Ook menen veel tegenstanders dat de doodstraf geen echte straf is, omdat een straf is bedoeld om van te leren. Verder menen tegenstanders dat de doodstraf een schending van de mensenrechten is en dat moord altijd slecht is, ook al gaat het om een crimineel. De opsluiting in de dodencel wordt door de terdoodveroordeelde als extra kwelling ervaren vanwege de onzekerheid en de omstandigheden zijn er slechter dan in gewone gevangenissen, wat tegenstanders als onnodige additionele geestelijke foltering zien. Geestelijke problemen bereiken dan ook in de dodencellen veelvouden van het statistisch gemidelde, men spreekt ook wel van dodencelneurose. Ten gevolge hiervan zijn ook zelfmoordcijfers hoog, vaak door opgespaarde medicijnen ineens in te nemen, of verhanging of verstikking met kleding.\nReligieuze standpunten over de doodstraf.\nBoeddhisme.\nEr is onenigheid onder boeddhisten over of het boeddhisme de doodstraf wel of niet verbiedt. Het eerste van de Vijf Voorschriften verbiedt leven te vernietigen en hoofdstuk 10 bijvoorbeeld van de Dhammapada zegt\nOok in andere delen van de Dhammapada staan uitspraken die, vooral door boeddhisten in het Westen, worden uitgelegd als standpunten tegen de doodstraf. Maar andere boeddhisten interpreteren de geschriften anders, waardoor zij om religieuze redenen juist voorstander van de doodstraf zijn. De meeste landen waar het boeddhisme de offici\u00eble godsdienst is kennen en kenden de doodstraf voor enkele misdrijven. Een bekende uitzondering is de afschaffing van de doodstraf door Keizer Saga van Japan in 718. De doodstraf bleef afgeschaft tot 1165, alhoewel er enkele executies plaatsvonden.\nTegenwoordig kent Japan nog steeds de doodstraf, al stelde toenmalig minister van Justitie Seiken Sugiura vanwege geloofsovertuigingen een kort moratorium in. In december 2006 werden evenwel weer executies uitgevoerd. Dit gebeurde nadat Sugiura opgevolgd was door Jinen Nagase.\nHet beleid in andere landen waar boeddhisten een meerderheid vormen is verschillend: Bhutan bijvoorbeeld heeft de doodstraf afgeschaft, maar Thailand kent de doodstraf nog wel.\nJodendom.\nIn de halacha (joodse wet) geldt de doodstraf (in aflopende zwaarte door steniging, verbranding, onthoofding of verwurging) voor uiteenlopende misdrijven, zoals godslastering, diverse seksuele misdaden, moord, ontvoering, verkrachting, het slaan van een ouder en nog een aantal andere delicten. Het Talmoed-traktaat Sanhedrin geeft een weerslag van de debatten die rond het begin van de niet-joodse jaartelling hierover zijn gevoerd.\nHoewel de doodstraf in theorie dus is toegestaan, zijn de eisen die aan het bewijs gesteld worden zo zwaar dat in de praktijk de doodstraf zelden is toegepast. Er dienen namelijk twee koosjere getuigen - Joodse mannen van onbesproken gedrag - het delict gezien te hebben \u00e9n er moet vooraf een waarschuwing zijn gegeven. Een Klein Sanhedrin (rechtbank van drie\u00ebntwintig rechters, die bevoegd was de doodstraf uit te spreken) dat eens in de zeventig jaar een doodvonnis liet voltrekken werd beschouwd als een bloeddorstige rechtbank.\nIn het jaar 30 na Chr. kwam er een definitieve uitspraak door het Groot Sanhedrin, het hoogste rechtsorgaan: menselijke rechters waren niet competent genoeg om een doodvonnis uit te spreken. Nadien is dat dan ook niet meer gebeurd: de doodstraf is een theoretische maximumstraf geworden, die alleen door God gebruikt zou mogen worden maar niet door feilbare mensen. De bekende uitspraak: \"Het is beter en stemt tot meer tevredenheid om duizend schuldigen vrij te laten dan om \u00e9\u00e9n onschuldig iemand ter dood te brengen\" is dan ook afkomstig van de Joodse filosoof en rechtsgeleerde Maimonides.\nDe joodse staat Isra\u00ebl kent in principe alleen de doodstraf voor nazimisdadigers. De doodstraf werd sinds de oprichting van de staat in 1948 tweemaal uitgevoerd. De eerste executie betrof Meir Tobianski, een officier van het IDF, die onschuldig was en later werd gerehabiliteerd, de tweede de oorlogsmisdadiger Adolf Eichmann. Gevangengenomen terroristen kunnen ter dood veroordeeld worden, maar om te voorkomen dat zij als martelaren worden beschouwd, wordt de doodstraf niet uitgevoerd.\nChristendom.\nChristenen hebben verschillende standpunten ten aanzien van de doodstraf. Veel christenen die om religieuze redenen tegen de doodstraf zijn, refereren aan uitspraken van Jezus als het enkele \"Zondig niet meer\" (Johannes 8:11) en \"Wie zonder zonde is, werpe de eerste steen.\" Christenen die om religieuze redenen voorstander van de doodstraf zijn, halen op hun beurt uitspraken in het Oude en het Nieuwe Testament die de doodstraf ondersteunen aan, zoals \"wie een van de geringen die in mij geloven van de goede weg afbrengt, die kan maar beter met een molensteen om zijn nek in zee geworpen worden en in de diepte verdrinken\" (Jezus in Matte\u00fcs 18:6) en \"ze [de overheid] voert het zwaard niet voor niets [...] en door hem die het slechte doet zijn verdiende straf te geven, toont ze Gods toorn\" (Paulus in Romeinen 13:3-4).\nTotdat Franciscus paus werd sloot de Katholieke Kerk niet uit dat toevlucht werd genomen tot de doodstraf als de identiteit en de verantwoordelijkheid van de schuldige voldoende konden worden vastgesteld en als dat de enige mogelijke weg was om mensenlevens effectief te beschermen tegen onrechtmatige aanvallers. Als echter onbloedige middelen volstonden om de veiligheid van personen te verdedigen en te beschermen tegen de aanvaller, moest de overheid zich volgens de Katholieke Kerk beperken tot deze middelen, omdat zij beter beantwoordden aan de concrete omstandigheden van het algemeen welzijn en meer in overeenstemming waren met de waardigheid van de menselijke persoon. De Kerk oordeelde tevens dat gezien de mogelijkheden die de overheid thans ter beschikking heeft, de gevallen waarin het absoluut noodzakelijk is de schuldige te doden zeer zeldzaam geworden zijn of praktisch niet meer voorkomen. Paus Franciscus echter oordeelt dat elke doodstraf indruist tegen de menselijke waardigheid die elke mens van God, zijn schepper, krijgt bij zijn of haar bevruchting. Het genoemde artikel in de Catechismus van de Katholieke Kerk is dan ook in deze zin gewijzigd. Bovendien staat er dat de Katholieke Kerk alles in het werk zal stellen om deze straf overal waar deze nog bestaat te doen afschaffen. Franciscus uitte zich tevens kritisch over levenslange gevangenisstraf: Deze mag geen verkapte doodstraf zijn.\nOok andere christelijke kerkgenootschappen, zoals de Anglicaanse Kerk, de methodisten en de Oosters-Orthodoxe Kerk, zijn tegen de doodstraf.\nVoorbeelden van christelijke landen waar de doodstraf tot op heden bestaat en wordt uitgevoerd zijn de Verenigde Staten van Amerika (in iets meer dan de helft van de staten), Botswana, Oeganda en Wit-Rusland.\nIslam.\nIn de islamitische wet (sharia) wordt de doodstraf toegestaan onder andere als hadd, een vaststaande strafmaat. Omdat de jurisprudentie van de sharia het niet toestaat om iets te verbieden wat niet verboden is, is het volgens de sharia ook niet mogelijk om de doodstraf te verbieden. In de meeste islamitische landen, met uitzondering van alle Turkse landen, staat de doodstraf in vredestijd nog in de wet.\nHet belangrijkste uitgangspunt in de islam is dat men pas kan leven bij wijze van rechtvaardigheid en recht. Om die reden kan de doodstraf worden toegepast door een rechter als een straf voor de ernstigste misdrijven. Volgens de islam is er weliswaar een eeuwige straf in Gods handen, maar is er ook ruimte voor straf in het leven op aarde. De geest van het islamitische wetboek van strafrecht is om corruptie en tirannie te voorkomen, levens te redden en rechtvaardigheid te bevorderen.\nDe islamitische filosofie houdt in dat een harde straf dient als afschrikmiddel tegen ernstige misdrijven. Volgens de islamitische wet kunnen op basis van soera Het Vee 151 de volgende twee misdaden worden bestraft met de dood:\nOpzettelijke moord.\nDe Koran stelt de doodstraf voor moord, hoewel vergeving en mededogen sterk aangemoedigd worden. De familie van het slachtoffer krijgt de keuze om ofwel vast te houden aan de doodstraf ofwel de dader te vergeven en een geldelijke compensatie te accepteren voor hun verlies, zoals gesteld in soera De Koe 178. Deze schadevergoeding wordt \"diya\" genoemd.\nFasad fil-Ardh.\nHet tweede misdrijf waarvoor de doodstraf kan worden toegepast is vrijer in interpretatie. \"Het scheppen van wanorde in het land\" kan veel verschillende dingen betekenen. Dit wordt doorgaans echter ge\u00efnterpreteerd als die misdaden die op de gemeenschap als geheel van invloed zijn en de samenleving destabiliseren volgens islamitisch inzicht. Hieronder worden gerekend:\nGeloofsafval kan met de dood bestraft worden in onder andere Afghanistan, Egypte, Irak, Iran, Jemen, Koeweit, Mauritani\u00eb, Pakistan, Qatar, Saoedi-Arabi\u00eb, Soedan, Somali\u00eb, Syri\u00eb en de Verenigde Arabische Emiraten.\nHet verschil tussen diefstal en roverij is dat roverij openlijk plaatsvindt, in tegenstelling tot een diefstal die in het verborgene gebeurt. De genoemde \"wanorde\" zou volgens sommige bronnen tijdens de Iraanse Revolutie ruim en losjes ge\u00efnterpreteerd zijn.\nDe Koran stelt in soera Het Licht 2 het volgende betreffende ongeoorloofde seksuele betrekkingen:\nOp de betreffende aya is naskh van toepassing. Ondanks dat het lijkt alsof de vastgestelde straf geseling betreft, wordt vanuit de traditie steniging voorgeschreven voor gehuwden; geseling zou alleen betrekking hebben om ongehuwden. In de praktijk wordt de straf nauwelijks ten uitvoer gebracht vanwege de strenge eisen aan de procedure.\nOntucht kan indien de schuldige niet vrijwillig een bekentenis aflegt volgens de islamitische wet zoals gesteld in de Koran alleen als volgt bewezen worden: Vier mannelijke getuigen, die aan alle wettelijke eisen moeten voldoen, dienen de beschuldiging te bevestigen. Omdat van de getuigen verwacht wordt een getuigenis tot in de kleinste details af te leggen is toepassing van de hadd wegens ontucht feitelijk bijna onmogelijk, tenzij de schuldige zelf bereid is een belastende verklaring tegen zichzelf af te leggen. Minderjarigen en geestelijk gehandicapten worden slechts door de rechter berispt.\nRechtspraak en uitvoering.\nIn de islam is geen plaats voor eigenrichting; alleen op basis van een deugdelijk proces kan de doodstraf worden opgelegd door een islamitische rechtbank. Door de zwaarte van de straf zijn er zeer strenge normen wat betreft de bewijslast, voordat een veroordeling kan worden uitgesproken. De rechtbank kan daarom ook besluiten een geldboete of gevangenisstraf op te leggen.\nDe manier van executie varieert van plaats tot plaats. In sommige islamitische landen zijn er methoden opgenomen zoals onthoofding, opknoping, steniging en het vuurpeloton. Executies zijn openbaar om te dienen als waarschuwing tegen toekomstige daders.\nDoodstraf wereldwijd.\nIn de meeste westerse landen is de doodstraf niet meer in gebruik, met als belangrijkste uitzondering de meeste staten van de Verenigde Staten. In de meeste Aziatische en Afrikaanse landen bestaat de doodstraf wel, al wordt zij met name in westelijk Afrika (uitgezonderd Guinee) niet meer toegepast. In de meeste Latijns-Amerikaanse landen bestaat de doodstraf officieel alleen nog in uitzonderlijke omstandigheden en wordt zij in de praktijk niet meer toegepast.\nVolgens gegevens van Amnesty International werden in 2007 ten minste 3000 mensen ter dood veroordeeld, terwijl nog ongeveer 25.000 mensen wachtten op voltrekking van hun vonnis. Officieel zijn er in 2007 wereldwijd ongeveer 1300 mensen ter dood gebracht, maar het werkelijke aantal ligt waarschijnlijk vele malen hoger omdat veel landen geen betrouwbare gegevens publiceren over de doodstraf. In totaal werden in 24 landen mensen ter dood gebracht.\nGegevens over het aantal uitgevoerde doodvonnissen in de zes landen waar de meeste executies worden uitgevoerd staan in onderstaande tabel. Met uitzondering van de gegevens over de Verenigde Staten zijn de genoemde aantallen waarschijnlijk onderschattingen van het werkelijke aantal.\nLanden met het grootste aantal executies\nAchtergrondinformatie over landen en regio's.\n\"Voor meer informatie over de doodstraf in specifieke landen en regio's, zie Bangladesh\u00b7 Belgi\u00eb \u00b7 China \u00b7 Costa Rica \u00b7 Duitsland \u00b7 Europa \u00b7 Filipijnen \u00b7 Frankrijk \u00b7 Gambia \u00b7 Indonesi\u00eb \u00b7 Iran \u00b7 Japan \u00b7 Jemen \u00b7 Marokko \u00b7 Mauritani\u00eb \u00b7 Nederland \u00b7 Noorwegen \u00b7 Qatar \u00b7 Saoedi-Arabi\u00eb \u00b7 Singapore \u00b7 Spanje \u00b7 Suriname \u00b7 Verenigd Koninkrijk \u00b7 Verenigde Staten \u00b7 Zuid-Afrika \u00b7 Zweden\"\nDoodstraf voor minderjarigen.\nHet executeren van minderjarigen, oftewel mensen die tijdens het plegen van het misdrijf nog geen achttien jaar waren, is verboden volgens het Verdrag inzake de Rechten van het Kind van de Verenigde Naties.\nDrie internationale verdragen hebben deze bepaling overgenomen:het Internationaal Verdrag inzake Burgerrechten en Politieke Rechten, het Amerikaans Verdrag inzake de Rechten van de Mens en het Afrikaans Handvest inzake de Rechten en het Welzijn van het Kind. Op de Verenigde Staten na hebben alle landen ten minste een van deze verdragen geratificeerd.\nIn maart 2005 verbood het Amerikaanse Hooggerechtshof het executeren van misdadigers die tijdens het uitvoeren van hun misdaad minderjarig waren. Hierdoor is de doodstraf voor minderjarigen in de laatste staten van VS opgeheven en werd direct de doodstraf van ongeveer 80 veroordeelden omgezet in levenslange gevangenisstraf.\nDe doodstraf voor kinderen komt wereldwijd nog in vijf landen voor: Iran, Soedan, Saoedi-Arabi\u00eb, Pakistan en Jemen. Van 2005 tot 2008 werden 32 kinderen jonger dan achttien jaar ter dood gebracht, waarvan 26 in Iran. Deze cijfers worden bijgehouden door de mensenrechtenorganisatie Human Rights Watch. Het is niet bekend hoe betrouwbaar deze cijfers zijn. De landen proberen gegevens over de doodstraf voor kinderen namelijk meestal geheim te houden. Amnesty International rapporteerde dat in 2007 in Iran, Saoedi-Arabi\u00eb en Jemen mensen ter dood zijn gebracht voor misdaden die ze als minderjarige gepleegd hadden."}
{"id": "9891", "revid": "68248016", "url": "https://nl.wikipedia.org/wiki?curid=9891", "title": "Bartolomeu Dias", "text": "Bartolomeu Dias (ook \"Diaz\", ca. 1450 \u2013 op zee nabij Kaap de Goede Hoop, 29 mei 1500) was een Portugees zeevaarder en ontdekkingsreiziger, die in 1488 als eerste Europeaan Kaap de Goede Hoop rondde. Daarmee bereidde hij de eerste tocht naar India door Vasco da Gama voor, deze route zou later de naam Kaaproute krijgen.\nJeugd.\nOver Dias\u2019 jeugd en afkomst is bijna niets bekend. Hij komt in 1481 in beeld als deelnemer aan de tocht van Diogo d'Azambuja naar de Afrikaanse Goudkust. Deze expeditie met 500 man troepen en werklieden bouwde daar in januari 1482 het fort S\u00e3o Jorge da Mina. Dit fort diende als hoofdkwartier voor de handelsactiviteiten van de Portugezen in dit gebied. Dias leerde er de goud- en ivoorhandel kennen en verkreeg de rang van kapitein. \nTerug in Portugal werd Bartolomeus Dias ridder van het hof en hoofd van de koninklijke voorraadkamers. Op 10 oktober 1486 benoemde koning Jo\u00e3o II hem tot leider van de expeditie, die rondom Afrika naar India moest zeilen.\nZeereis naar Zuid-Afrika.\nAchtergrond van de tocht.\nDe Portugezen maakten steeds snellere vorderingen op hun ontdekkingsreizen langs de kust van Afrika. Recent had Diogo C\u00e3o in twee tochten een groot deel van de zuidwestelijke kust verkend. Hij was tot Kaap Kruis in Namibi\u00eb gekomen, 1500 kilometer ten noorden van Kaap de Goede Hoop. \nDe Portugezen hadden bovendien in Benin geruchten vernomen over een christelijk rijk ver in het oosten van Afrika. De Portugezen hoopten dat dit het rijk van de legendarische Priester Johannes was. Deze mythische figuur zou een machtige bondgenoot zijn in de strijd tegen de Moren. Jo\u00e3o II zond P\u00earo da Covilh\u00e3 en Afonso de Paiva over land naar India en Abessini\u00eb om meer informatie te verzamelen, terwijl Dias de zeeroute moest verkennen.\nVertrek.\nBartolomeu Dias vertrok in augustus 1487 met een vloot van drie schepen uit Lissabon. Twee ervan, de \"S\u00e3o Crist\u00f3v\u00e3o\" en de \"S\u00e3o Pantale\u00e3o\", waren karvelen. Zijn broer P\u00earo Dias voerde het bevel over een bevoorradingsschip. Het was de eerste keer dat de Portugezen gebruik maakten van een bevoorradingsschip. Na tussenstops in S\u00e3o Jorge da Mina en bij de monding van de Kongo bereikte Dias in december Walvisbaai in Namibi\u00eb.\nRond Kaap de Goede Hoop.\nDe route langs de zuidwestkust van Afrika betekende, dat de schepen steeds tegen de heersende zuidoostpassaat in moesten laveren. Na vertrek uit Walvisbaai koos Dias daarom voor een zuidwestelijke koers, weg van de kust. De beide karvelen kwamen in een zeer zware storm terecht, die dertien dagen duurde en hen ver naar het zuiden voortjoeg. Toen de storm ging liggen, koerste Dias terug naar het oosten, maar na verscheidene dagen was er nog steeds geen land te bespeuren. Daarop verlegde hij zijn koers noordwaarts totdat hij op 2 februari 1488 land vond bij Mosselbaai. Zonder het te weten had Dias zowel Kaap de Goede Hoop als het zuidelijkste punt van Afrika, Kaap Agulhas, gepasseerd. \nBij een schermutseling met de plaatselijke bewoners doodde Dias persoonlijk met een kruisboog een tegenstander. Daarna zetten de twee schepen de tocht in noordoostelijke richting voort. Dias volgde de kust van Zuid-Afrika 500 kilometer tot aan de Visrivier. Aan het warme water van de Agulhasstroom was duidelijk te merken dat de Indische Oceaan bereikt was. Dias wilde doorgaan, maar de uitgeputte bemanning had er genoeg van. Na een vergadering met zijn kapiteins, die allen een document ondertekenden waarin ze verklaarden terug te willen keren, ging Dias akkoord. Op 12 maart 1488 richtte Dias een \"padra\u00f5\", een stenen gedenkteken, op bij Kwaaihoek om het verst bereikte punt te markeren. \nIn mei 1488 zag Dias op de terugweg de Kaap de Goede Hoop. Naar aanleiding van zijn hachelijk avontuur gaf Dias deze kaap de naam Stormkaap (\"Cabo das Tormentas\"). Later veranderde Jo\u00e3o II de naam in Kaap de Goede Hoop (\"Cabo da Boa Esperan\u00e7a\") omdat hij nu goede hoop had dat de zeeroute naar India snel gevonden zou worden. \nDe twee karvelen bereikten Lissabon in december 1488, zestien maanden na vertrek. Pikant detail daarbij is dat Christoffel Columbus hen zag arriveren. Columbus probeerde Jo\u00e3o II te overtuigen om een westwaartse route naar India te steunen, maar na het nieuws over Dias\u2019 ronding van de kaap daalden zijn kansen aanzienlijk. \nHet vervolg.\nHet zou nog tot 1497 duren voordat Portugal een vervolgreis organiseerde onder leiding van Vasco da Gama. Deze bereikte India wel. Bartolomeu Dias zag toe op de bouw van twee schepen van Da Gama\u2019s expeditie: het vlaggenschip de \"S\u00e3o Gabriel\" en zijn zusterschip \"S\u00e3o Rafael\". \nDias vertrok in 1497 samen met Da Gama, maar zijn bestemming was de handelspost S\u00e3o Jorge da Mina in Ghana. Dankzij het inzicht dat Dias had verkregen in de windsystemen van de zuidelijke Atlantische Oceaan koos Da Gama een andere route naar de Kaap. Da Gama maakte vanaf de Kaapverdische Eilanden een grote bocht in zuidwestelijke richting, totdat hij in de gordel van westenwinden terechtkwam, die hem oostwaarts naar de kaap brachten. \nIn 1500 was Dias scheepskapitein op de India-reis van Pedro \u00c1lvares Cabral. Cabral nam een nog grotere bocht over de Atlantische Oceaan en ontdekte op die manier Brazili\u00eb. Ironisch genoeg verging Dias' schip met nog drie andere tijdens een zware storm nabij zijn Stormkaap...\nTrivia.\nDe \"padrao\" van Kwaaihoek werd in de jaren \u201930 ontdekt en gereconstrueerd. Het staat nu in de bibliotheek van de Universiteit van Witwatersrand in Johannesburg. \nDias richtte op 25 juli 1488 niet ver van het huidige L\u00fcderitz in Namibi\u00eb nog een \"padrao\" op. Hoewel het origineel zich nu in een museum in Windhoek bevindt, staat sinds het Dias-jaar 1988 op de plek aan de ongenaakbare kust waar Dias hem had neergezet een kopie. Zie \"Diaz-punt\"."}
{"id": "9892", "revid": "474", "url": "https://nl.wikipedia.org/wiki?curid=9892", "title": "Godsdienstgesprekken", "text": "Op deze pagina wordt een overzicht gegeven van de verschillende godsdienstgesprekken tussen katholieken en protestanten in de 16e eeuw in het kader van belangrijke godsdiensthistorische feiten.\n1519 Godsdienstgesprek te Leipzig.\nHet dispuut te Leipzig in 1519 was het eerste belangrijke gesprek tussen Luther en Rome. Het was oorspronkelijk een academisch twistgesprek onder leiding van Petrus Mosellanus tussen Andreas Karlstadt, een collega en medestander van Luther, met de al eerder genoemde Johannes Eck. Karlstadt was echter niet opgewassen tegen Eck, en Luther nam spoedig zijn plaats in.\n1523 Godsdienstgesprek te Z\u00fcrich.\n29 januari 1523: De stadsraad van Z\u00fcrich organiseert een disputatie in de volkstaal. Van een debat kwam er weinig terecht: de raad verklaarde Zwingli tot overwinnaar.\n26-29 oktober 1523: een tweede disputatie, vooral over de mis en de beelden. Na deze tweede disputatie beveelt de stadsraad alle altaren, beelden, kruisen en orgels uit de kerken te verwijderen.\n1526 Godsdienstgesprek te Baden.\nEck snoert de nieuwsgezinden de mond in afwezigheid van Zwingli.\n1528 Godsdienstgesprek te Bern.\n6-26 januari\nDe tekst was door Haller en nog een andere predikant opgesteld. Zij betoogden dat de kerk niet luistert naar de stem van de vreemde, waarmee bisschoppen en vooral de paus bedoeld was.\nDeze bepaalde het geloof van een groot en welvarend gebied.\n1529 Godsdienstgesprek te Marburg.\nLandgraaf Filips van Hessen was de leider van de minderheid die tegen de besluiten van de rijksdag van Spiers van 1529\neen protestatie indienden. De rijksdag van Spiers van 1526 had iedere vorst toestemming gegeven om de geloofszaken in eigen gebied zelf te regelen en de rijksdag van Spiers van 1529 trok deze besluiten in, zodat het uitvoeren van de reformatie eigenlijk verboden werd.\nFilips van Hessen nodigt Luther in de herfst (oktober) van 1529 uit te Marburg, om met Zwitserse geloofsgenoten te spreken over onderlinge theologische verschillen.\nHet overleg mislukte: over 14 punten vonden ze een gemeenschappelijk formulering, maar over het avondmaal was er geen overeenstemming bereikt tussen Luther en Zwingli.\n1540 Godsdienstgesprek te Hagenau.\nonder leiding van: de vorsten en keurvorsten van Ferdinand I \n1540 Godsdienstgesprek te Worms.\n28 oktober 1540 - 18 januari 1541\nOnder leiding van:\nDe belangrijkste woordvoerder van de reformatorische theologen was Bucer.\n1541 Eerste godsdienstgesprek te Regensburg.\nContra-reformatie; De Venetiaanse diplomaat Gasparo Contarini (1483-1542), kardinaal vanaf 1535, kwam op het godsdienstgesprek te Regensburg met een formulering over de rechtvaardiging, waarmee de protestantse deelnemer Melanchthon instemde. Het gesprek brak af op de avondmaalsleer Later bleek dat zowel Rome als Luther het voorstel van Contarini afwezen."}
{"id": "9893", "revid": "191205", "url": "https://nl.wikipedia.org/wiki?curid=9893", "title": "Bartolomeus Dias", "text": ""}
{"id": "9894", "revid": "191205", "url": "https://nl.wikipedia.org/wiki?curid=9894", "title": "Bartholomeu Diaz", "text": ""}
{"id": "9895", "revid": "154464", "url": "https://nl.wikipedia.org/wiki?curid=9895", "title": "Cricket", "text": "Cricket is een balsport waarbij punten worden gescoord door heen en weer te lopen over de cricket pitch (een run). Het is een teamsport waarin om beurt het ene team eerst gooit (bowling) en het andere team slaat (batting). Afhankelijk van de soort wedstrijd speelt men tot een afgesproken aantal overs of wickets. Als beide teams geslagen en gebowld hebben is het team met de meeste runs de winnaar.\nCricket is voornamelijk populair in de landen van het Britse Gemenebest. Het is de op een na populairste sport ter wereld (alleen voetbal is populairder), voornamelijk door de vele fans op het Indisch subcontinent.\nDe International Cricket Council is de internationale cricketbond.\nVeld en spelverloop.\nHet veld.\nHet cricketveld is meestal ovaal en wordt afgebakend door een hek, een deel van de tribune, een polsdik touw dat in het gras ligt of een geschilderde lijn of een combinatie van deze, in principe om het hele veld. Verplichte afmetingen voor het veld zijn niet vastgesteld maar een doorsnede van ongeveer 150 meter is gebruikelijk. In principe dienen zich op het veld niet te veel obstakels te bevinden - \u00e9\u00e9n of twee bomen is geen bezwaar, maar deze worden zeker voor internationale wedstrijden vermeden.\nIn het midden van het veld is er geen gras, of heel kort gras in een rechthoek. Die zone heet de \"pitch\". De afmeting van de pitch is 20,12 bij 3,05 meter (22 yards x 10 feet). Aan de korte zijden van de pitch bevinden zich kniehoge houten constructies, die \"wickets\" worden genoemd. Het geheel van wickets en pitch wordt de \"wicket\" genoemd. Het grootste deel van het spel speelt zich op en bij de wicket af. De wickets bestaan uit drie rechtopstaande paaltjes die met zodanige tussenruimte op een rijtje zijn gezet dat de bal er niet tussen door kan. De paaltjes heten \"stumps\". De toppen van de stumps worden overbrugd door twee kleine houtjes die \"bails\" worden genoemd. De zo ontstane constructie is zo instabiel dat de bails al bij een geringe aanraking van de wicket op de grond vallen.\nOp de pitch zijn enkele lijnen getrokken, die de \"creases\" genoemd worden. Ze geven aan waar de bal zich moet bevinden wil hij niet \"gestumped\" worden (zie verder), van waar de bowler de bal moet gooien en waartussen gelopen moet worden om runs te maken.\nHet spelverloop.\nEen professionele cricketwedstrijd verloopt ongeveer als volgt:\nHet spel verloopt in slagbeurten (\"innings\"). In de meeste wedstrijden heeft elk team \u00e9\u00e9n slagbeurt. Elke slagbeurt duurt totdat 10 van de 11 slagmensen (\"batsmen\") uit zijn, of het maximum aantal gebowlde ballen is bereikt. Een groepje van zes correct gebowlde ballen is een \"over\".\nDe belangrijkste wedstrijden - het testcricket (internationaal) of \"first-class\" (bv. inter-graafschap) - duren langer en elk team heeft twee slagbeurten. In de belangrijke eendagswedstrijden (\"one day matches\") krijgt ieder team een slagbeurt van 50 overs (dus 300 ballen). Bij de steeds populairder wordende vorm Twenty20, dat enkele afwijkende regels kent, gaat het om 20 overs.\nEen slagbeurt is be\u00ebindigd als:\nHet spel heeft twee scheidsrechters (umpires), een van hen stelt zich op achter een van de wickets (aan de kant waar gebowld wordt). De ander houdt vanaf de zijkant het tweede wicket in het oog. De aanvoerders tossen om te mogen beslissen of ze eerst gaan batten of bowlen. De toss wordt in het cricket als zeer belangrijk ervaren, omdat het hele spelverloop ervan afhangt.\nSedert de invoering van tv-camera's rond het veld, opgesteld op vaste plaatsen, is er een derde scheidsrechter die desgevraagd aan de hand van tv-beelden een beslissing neemt.\nDe rode cricketbal wordt gebruikt in wedstrijden die vier of vijf dagen duren (en overdag plaatsvinden). Voor alle korte spelvormen (eendaags cricket en de Twenty20-variant) worden witte ballen gebruikt.\nHet team dat eerst aan slag is, de slagpartij, stuurt twee spelers het veld op die het eerst zullen slaan. Zij vormen het eerste \"partnership\" van de wedstrijd. Zij hebben beiden een slaghout: bat (gemaakt van wilgenhout) en beschikken over de nodige lichaamsbescherming tegen de harde bal die naar hen gebowld wordt.\nHet team dat eerst moet \"fielden\" en \"bowlen\", stelt alle elf man op het veld. Een van hen is de \"wicketkeeper\", hij is de enige van het bowlingteam die handschoenen en beenbeschermers draagt. Dit is omdat hij zich plaatst net achter de batsman die aan slag is, net als de catcher bij honkbal. Hij heeft een specialistenrol, omdat hij de gebowlde bal moet vangen indien die de slagman passeert of bij \"edges\" (waar de bal alleen een randje raakt van slaghout en zo toch doorvliegt). Hij is ook meestal de speler verantwoordelijk voor het \"stumpen\".\nEen andere speler van het bowling team is de \"bowler\". De bowler is de man die de bal gooit naar de slagman. De bowler gooit zesmaal (correct) richting slagman, deze serie van zes wordt een \"over\" genoemd. Na een over wisselt men van kant waar men gooit en moet het bowling team een nieuwe bowler aanduiden. Nadat iemand anders gebowld heeft, kan men weer bowlen. Een team heeft dus meerdere bowlers nodig, ook heeft men verschillende types bowlers (snelle en spin bowlers). Een team heeft meestal vier tot vijf goede bowlers in huis, die elkaar afwisselen, afhankelijk van de tactiek, de tegenstander en de hardheid van de pitch. Een \"over\" kan soms meer dan zes ballen tellen. Dit is het geval wanneer de bowler een slechte bal gegooid heeft, namelijk een 'no-ball' of een 'wide'. In beide gevallen krijgt de ploeg aan slag een extra run en moet de bal opnieuw gegooid worden. Dit is vergelijkbaar met een \"Wijd\"-bal (een verkeerd gepitchte bal) bij honkbal.\nDe taak van de slagmannen is om zo veel mogelijk runs te scoren. Ze doen dit door de bal te slaan en naar elkaars wicket te lopen. Dan hebben ze \u00e9\u00e9n run, ze kunnen stoppen met lopen of opnieuw de oversteek wagen om twee of meer runs te scoren. Indien de bal zo geslagen wordt dat die over de grond het speelveld uitrolt, dan scoort de slagman 4 runs (een boundary four). Slaat hij de bal op een manier dat die uit het veld vliegt zonder de grond te raken dan worden 6 runs toegekend. Bijgevolg is het zo dat als beide batsmen een oneven aantal runs lopen, de andere slagman aan slag komt. Aan het einde van de over is dit tegenovergesteld, omdat het veld dan wisselt komt de andere slagman aan bat bij een even aantal runs.\nEen slagman mag zo lang slaan als hij wil zolang hij niet uitraakt (out), de overs niet op zijn of de wedstrijd al is gewonnen. Een batsman kan op verschillende manieren uit gaan:\nEen batsman is overigens pas uit indien hij ofwel na een begane fout zelf het veld verlaat, ofwel nadat de veldploeg de umpire om een beslissing vraagt. Zo'n verzoek heet een \"appeal\" en kan door elke veldspeler aan de umpire worden gedaan door de vraag: \"How's that?\" (\"Wat dacht u daarvan?\".) Bij een LBW is dit veelal het geval; aangezien dit een moeilijke regel is en de interpretatie van de umpire groot is (zou de bal het wicket raken of niet) zal een batsman altijd rustig blijven staan terwijl het verdedigende team luid om het wegsturen gaat schreeuwen met de meer typische schreeuw: \"Howzat!!\". Bij grote wedstrijden hebben teams de beschikking over een video review waarbij met een computeranimatie uitgerekend kan worden of de bal de wicket geraakt zou hebben als de batsman deze niet met zijn lichaam had geblokkeerd. Zo kan de beslissing van de umpire op het veld toch nog terug gedraaid worden.\nIndien de umpire oordeelt dat een speler volgens de regels uit is, maar niemand van de spelers schijnt het op te merken, dan houdt de umpire zijn mond. Dit is het gevolg van de wet dat een umpire uitsluitend na een appeal een beslissing neemt. Wanneer een umpire een appeal honoreert, doet hij dat door zijn wijsvinger op te steken. Wanneer hij vindt dat de speler niet uit is, zegt hij alleen luid en duidelijk: \"not out\" en kan daarbij zijn hoofd schudden.\nAls een batsman uit is, wordt hij vervangen door een ploegmaat. Als er 10 van de 11 batsmen uit zijn, is de slagbeurt afgelopen (de laatste overgebleven batsman heeft immers geen partner meer om runs te lopen). Het team dat als eerste bowlde komt nu aan slag om te trachten het totaal gescoorde runs van de eerste ploeg aan slag, te verbeteren.\nDe wedstrijd eindigt als ook het tweede team klaar is met zijn (laatste) slagbeurt, of op het moment dat het tweede team in zijn (laatste) slagbeurt meer runs heeft gescoord dan het eerste team.\nGeschiedenis.\nDe geschiedenis van het cricket.\nHoewel spelen met bal en slaghout al in de middeleeuwen bekend waren en ongetwijfeld ouder zullen zijn hielden Britse historici het erop dat de sport rond 1600 in Zuidoost-Engeland is ontstaan. Volgens Franse historici is cricket echter een Frans spel en hebben de Engelsen het tijdens de Honderdjarige Oorlog overgenomen.\nVolgens recenter Australisch onderzoek zou cricket afkomstig zijn uit Vlaanderen. Deze theorie wordt ondersteund door de ontdekking van een gedicht uit 1533 toegeschreven aan John Skelton waarin Vlaamse wevers als 'kings of crekettes' worden omschreven. Daar dit de oudste vermelding is van cricket is dit een aannemelijke piste. Ook is vastgesteld dat er op de schilderijen van Bruegel al gecricket wordt. Vermoed wordt dat Vlaamse wevers bij hun migratie naar Kent de sport meenamen.\nOver de herkomst van het woord 'cricket' bestaat een soortgelijke verwarring. Het is ofwel afkomstig van 'cricce' - het Angelsaksische woord voor een herdersstaf - of van 'krikstoel', de naam waarmee in de Lage Landen van de Middeleeuwen een kerkbankje werd aangeduid. In het Frans heette zo'n bankje een 'cricket'. Fransen beweren ook dat het woord \"cricket\" zou afgeleid zijn van het woord \"guichet\" (poortje, loket). Vanuit het Vlaams zou het etymologisch te verklaren zijn als 'met de krik ketsen'. Krik is een kromme herdersstaf.\nBij vroege vormen van cricket werden wickets gebruikt die inderdaad iets weg hadden van een laag driepikkeltje. Cricket in zijn huidige vorm - met rechtop staande wickets - dateert van een latere tijd en is zonder twijfel Engels.\nLords en de MCC.\nIn de achttiende eeuw was cricket uitgegroeid tot een van de favoriete sporten van de Britse aristocratie. De Londense elite stoorde zich echter aan het feit dat hun wedstrijden op een grasveld in Islington door Jan en alleman konden worden gadegeslagen. Thomas Lord richtte daarom in 1787 in de wijk Marylebone een afgesloten cricketterrein in. De bijbehorende vereniging - de \"Marylebone Cricket Club\" of kortweg: \"MCC\" - introduceerde een jaar later de eerste cricketwetten en beheert deze tot op de dag van vandaag.\nIn 1811 verhuisde Lord zijn stadion naar Regent's Park en in 1814 naar de huidige locatie in St John's Wood waar de Lord's Cricket Ground al snel de bijnaam \"The Home of Cricket\" verwierf.\nDe eerste grasmaaier op Lord's deed in 1864 zijn intrede - voor die tijd werd het veld door een grazende kudde schapen kort gehouden.\nThe Ashes.\nDe tests tussen Engeland en Australi\u00eb worden aangeduid als een strijd om 'the Ashes'.\nIn 1880 vond in Engeland de eerste serieuze wedstrijd tussen de landenteams van Engeland en Australi\u00eb plaats. De MCC had in de jaren daarvoor al een paar keer door Australi\u00eb getoerd maar die wedstrijden werden niet zo serieus genomen. De beste Engelse spelers hadden destijds namelijk geen zin in een lange bootreis om \"tegen een paar onbeduidende kolonialen te spelen\".\nHet kostte de Australi\u00ebrs zelfs heel wat overredingskracht om de zich superieur wanende Engelsen tot het spelen van een testmatch op Engelse bodem over te halen. De wedstrijd werd uiteindelijk gespeeld op de Londense Kennington Oval. Engeland had, vanwege een rampzalig verlopende tweede slagbeurt, grote moeite om de wedstrijd te winnen. Uiteindelijk gaf W.G. Grace de doorslag: Engeland won met een verschil van vijf wickets maar de Australi\u00ebrs hadden hun visitekaartje afgegeven.\nDat de sport inmiddels nauw verbonden was geraakt met het Engelse zelfbewustzijn bleek toen Australi\u00eb er in 1882 in slaagde om van het Engelse team te winnen. Met enig gevoel voor melodrama plaatste de \"Sporting Times\" daags na de wedstrijd een necrologie voor het overleden Engelse cricket. Er werd aangekondigd dat de as van het gecremeerde lichaam naar Australi\u00eb vervoerd zou worden.\nHet vervolg op deze komedie kwam een jaar later toen Engelse cricketers op Australische bodem de uitwedstrijd wonnen: de voorzitter van de Engelse cricketbond kreeg van de Australi\u00ebrs een urn cadeau, met daarin de verbrande resten van een bail (het dwarshoutje dat op het wicket ligt) om mee te nemen naar Engeland. Sindsdien wordt elke twee jaar om de Ashes gespeeld.\nTestcricket.\nDe beste landen van de wereld hebben een speciale 'test'-status. Alleen deze landen mogen zogenaamde tests spelen. De International Cricket Council kent deze status toe. Anno 2020 hebben bij de mannen twaalf landen deze status en bij de vrouwen tien landen.\nWereldkampioenschap.\nHet wereldkampioenschap cricket wordt om de vier jaar gehouden. West-Indi\u00eb won in 1975 het eerste kampioenschap bij de mannen en in 1973 Engeland bij de vrouwen.\nBij de mannen zijn tot en met 2019 zijn twaalf kampioenschappen gehouden. Australi\u00eb won vijfmaal, West-Indi\u00eb en India tweemaal, Pakistan, Sri Lanka en Engeland wonnen elk \u00e9\u00e9n keer. Opvallend is dat Engeland pas in 2019 de titel voor de eerste keer won.\nBij de vrouwen zijn tot en met 2017 elf kampioenschappen gehouden. Australi\u00eb won zesmaal, Engeland viermaal en Nieuw-Zeeland eenmaal.\nIn 1999 werd er tijdens het WK ook een wedstrijd in Amsterdam gespeeld, en wel die tussen Kenia en Zuid-Afrika.\nDe Nederlandse mannen namen tot en met 2023 vijf keer deel. Ze debuteerden in 1996 en in 2001 werd voor het eerst een wedstrijd gewonnen, van Namibi\u00eb. In 2007 werd er opnieuw een wedstrijd gewonnen, dit keer van Schotland. In 2011 gingen alle wedstrijden verloren. In 2023 werd Nederland laatste maar won wel twee wedstrijden, tegen Bangladesh en tegen Zuid-Afrika. Vooral de overwinning op Zuid-Afrika werd gezien als een enorme stunt die veel aandacht kreeg in de wereldwijde sportmedia. \nDe Nederlandse vrouwen kwamen tot 2020 vier keer in actie. Zij debuteerden in 1988 en in 1993 werd voor het eerst een wedstrijd gewonnen, van West-Indi\u00eb. In 1997 werd opnieuw van West-Indi\u00eb gewonnen en werd de kwartfinale bereikt. In 2000 gingen alle wedstrijden verloren.\nTwenty20.\nEen ingekorte variant met enkele afwijkende regels is Twenty20, vaak afgekort als T20. Een wedstrijd bestaat uit 20 overs en duurt daardoor gewoonlijk hooguit drie uur. Het is een relatief nieuwe vorm van cricket: Twenty20 werd in het professionele cricket ge\u00efntroduceerd in Engeland in 2003. Deze korte wedstrijden zijn ge\u00efntroduceerd om cricket aantrekkelijker te maken voor de (tv)kijker. Met name het gebrek aan jonge kijkers was een reden voor het introduceren van deze kortere variant van cricket.\nNaast dat de wedstrijden veel korter duren zijn T20 wedstrijden doorgaans doorspekt met spectaculaire elementen afwezig bij test en ODI cricket. Zo spelen teams in felgekleurde outfits, zijn er cheerleaders langs de kant en wordt er vuurwerk afgestoken. De grootste T20 competitie ter wereld is de Indian Premier League. Andere landen met T20 competities zijn onder andere Australi\u00eb (Big Bash League) en Engeland (T20 Blast).\nOok deze variant kent een wereldkampioenschap dat sinds 2007 gemiddeld elke twee jaar wordt gehouden. Bij de mannen is West-Indi\u00eb het succesvolst met twee titels, bij de vrouwen Australi\u00eb met drie titels.\nCricket in Nederland.\nIn 1845 waren Britse leraren op de kostschool Noorthey in Veur bij Voorschoten de eersten die in Nederland cricket speelden. Hun pupillen verspreidden de sport over Nederland: in 1871 werd een club opgericht in Amsterdam, in 1875 in Deventer en in 1877 in Den Haag. Voor de spelregels hanteerden ze het in 1862 verschenen \"The Handbook of Cricket\" van Edmund ROUTLEDGE (1843-1899).\nIn 1918 werden Britse ge\u00efnterneerde militairen Nederlands kampioen.\nAnno 2020 zijn er 43 clubs in Nederland bij de cricketbond aangesloten die veelal eendaagse wedstrijden spelen. In Nederland is Twenty20 ook populair geworden. Op 5 juni 2009 zorgde Nederland voor een sensatie door Engeland in de openingswedstrijd van het wereldkampioenschap Twenty20 te verslaan. Bij de mannen is de hoogste competitieklasse de Topklasse met daaronder de Hoofdklasse. Ook is een Topklasse Twenty20. Bij de vrouwen is de Hoofdklasse het hoogste en is er ook een Twenty20 competitie.\nHet Nederlands cricketelftal staat anno 2020 op de 13e plaats van de wereldranglijst voor de One Day Internationals en 17e bij het Twenty20.\nCricket in Belgi\u00eb.\nBelgi\u00eb zijn op dit moment achttien cricketclubs aangesloten bij de Belgische cricketfederatie. Belgi\u00eb wordt internationaal vertegenwoordigd door de Belgische cricketelftallen (mannen en vrouwen). De mannen staan anno 2020 op de 63e plaats op de wereldranglijst van de variant Twenty20.\nCricket in Suriname.\n\"Bat-en-bal\" is een vorm van cricket in Suriname."}
{"id": "9898", "revid": "1061913", "url": "https://nl.wikipedia.org/wiki?curid=9898", "title": "75ste Oscaruitreiking", "text": "De 75ste Oscaruitreiking, waarbij prijzen werden uitgereikt aan de beste prestaties in films uit 2002, vond plaats op 23 maart 2003 in het Kodak Theatre in Hollywood. De ceremonie werd voor de tweede keer gepresenteerd door Steve Martin. De genomineerden werden op 11 februari bekendgemaakt door Frank Pierson, voorzitter van de Academy, en actrice Marisa Tomei in het Samuel Goldwyn Theater te Beverly Hills.\nDe Nederlandse film \"Zus &amp; Zo\" was genomineerd voor beste niet-Engelstalige film.\nRegisseur Michael Moore protesteerde tijdens de uitreiking heftig tegen president George W. Bush en de Irakoorlog. Het publiek reageerde verdeeld met applaus en boegeroep.\nWinnaars en genomineerden.\nDe winnaars staan bovenaan in vet lettertype.\nFilms met meerdere nominaties.\nDe volgende films ontvingen meerdere nominaties:"}
{"id": "9902", "revid": "142236", "url": "https://nl.wikipedia.org/wiki?curid=9902", "title": "Rock-'n-roll", "text": "Rock-'n'-roll (ook wel rock &amp; roll, of voluit rock and roll, de twee erren soms met hoofdletter) is een muziekgenre dat eind jaren 1940 tot begin jaren 1960 in de Verenigde Staten populair was. Het genre ontwikkelde zich uit de rhythm-and-blues en rockabilly en bereikte een massale populariteit in het midden van de jaren 1950. Tegen het midden van de jaren 1960 had rock-'n-roll zich doorontwikkeld tot de meer omvattende stijl die bekend staat als rockmuziek. De term rock &amp; roll wordt nog steeds gebruikt als equivalent van rockmuziek, maar om verwarring te voorkomen gebruiken we in dit artikel de eerste definitie. Belangrijke artiesten waren in de beginperiode Little Richard, Chuck Berry en Fats Domino, in de hoogtijdagen van de rock-'n'-roll Elvis Presley, Jerry Lee Lewis en Bill Haley, aan het eind Buddy Holly.\nRock-'n'-roll is ook een dansstijl met acrobatische elementen, die voortkomt uit de Lindyhop, een swingdans uit de jaren 1930 en 1940.\nKenmerken.\nAls muziekstijl is rock-'n'-roll ontstaan uit de rhythm-and-blues, gebruik makend van het 12-maten akkoordenschema van de blues, maar met een strakker ritme. De zang is schreeuwerig, maar met teksten die jongeren aanspreken, de gitaren zijn elektrisch versterkt, vaak gebruik makend van vervorming (distortion). In de beginjaren werd in plaats van gitaren meer gebruik gemaakt van (scheurende) saxofoons en piano. De ritmesectie van bas en drums legt accenten op de tweede en vierde tel in een 4/4-maat (de backbeat, offbeat of afterbeat). Rock-'n'-roll combineert in de beginjaren naast r&amp;b invloeden uit ragtime, boogiewoogie, jumpblues, gospel en swing, later ook uit doowop, country, rockabilly en folk.\nEtymologie.\nDe oorsprong van het woord rock-'n'-roll is waarschijnlijk het stampen/slingeren en rollen van een schip op de oceaangolven. De rock (van schommelen) voor de voorwaartse beweging, de roll voor het midscheepse rollen om de lengte-as. Begin van de 20e eeuw werd de term gebruikt om zowel een spirituele hartstocht te beschrijven als als een seksuele analogie. In verschillende gospel-, blues- en swing-opnames uit de jaren 1930 en 1940 werd de term gebruikt, zowel in de opnames als in recensies van wat bekend werd als rhythm-and-blues muziek.\nDe term \"rock-'n'-roll\" als muziekgenre werd voor het eerst gebruikt door de Amerikaanse diskjockey Alan Freed in zijn radioprogramma \"The Moondog House Rock \u2019n Roll Party\", op het radiostation WJW (Lake Erie Radio Company na 1985 met call-letters WKNR) in Cleveland, een stad aan het Eriemeer in het noorden van de VS.\nRock en roll in muziekteksten.\nOudste teksten.\nDe tekst van de hymne \"Rocked in the Cradle of the Deep\" werd geschreven door Emma Willard toen zij in 1832 de Atlantische Oceaan overstak, de muziek werd geschreven door haar muziekleraar Joseph Philip Knight. De hymne werd rond het begin van de 20e eeuw door meerdere groepen opgenomen, rocken werd gebruikt in een religieuze context.\nDe oudst bekende geluidsopname met de tekst \"rock and roll\" is \"Camp Meeting Jubilee\" uit 1904 van het Edison Quartet met de tekst \u201crocking and rolling in your arms\u201d. Het is geen plaatopname maar het lied is vastgelegd op wasrol.\nBegin 20e eeuw.\nIn het begin van de 20e eeuw wordt \"rocken en rollen\" steeds vaker samen gebruikt in Afro-Amerikaans slang met een betekenis, zowel verwijzend naar dansen en feesten, als naar seks. In 1922 nam blueszangeres Trixie Smith \"My Man Rocks Me (with One Steady Roll)\" op, de eerste opname waarin de twee woorden in een seksuele betekenis gezongen werden, het was echter een langzame blues en in geen geval \"rock and roll\" in de latere zin. Op \"country rock\" werd in 1927 gedanst bij bluesgitarist en zanger Blind Blake in het uptempo bluesnummer \"West Coast Blues\" met de tekst \"Now we going do the old country rock / First thing we do, swing your partner\". Het nummer vormde de basis voor het een jaar later opgenomen \"Old Country Rock\" van William. Moore. Duke Ellington nam met zijn Jungle Band rond 1930 een viertal versies op van het instrumentale \"Rockin' in Rhythm\" op. Big Joe Turner zingt in 1941 \"Rock Me Mama\" met \"Rock me baby, Rock me soft and slow\". Cab Calloway nodigt in 1942 in \"I Want To Rock\" uit om te dansen (de jive).\nIn 1934 zongen The Boswell Sisters, zittend in een roeiboot, het nummer \"Rock and Roll\" in de film \"Transatlantic Merry-Go-Round\", waarin een vroeg gebruik klonk van de uitdrukking rock 'n' roll, verwijzend naar \"het rollende rockende ritme van de zee\". In 1935 nam swingtrompettist Red Allen \"Get Rhythm in Your Feet (and Music in Your Soul)\" op, met de tekst \"Als Satan je begint te achtervolgen, begin dan te rocken en rollen / Krijg ritme in je voeten ...\". Het nummer werd bekender in de cover van Benny Goodman met zangeres Helen Ward.\nIn mei 1942, allang voordat rock-'n-roll als muziekterm was gedefinieerd, werd in een platenrecensie van Billboard de zang van zuster Rosetta Tharpe op het vrolijke bluesnummer \"Rock Me\" met Lucky Millinder &amp; His Orchestra beschreven als \"spirituele rock-and-roll-zang\". \"Rock Me\" was een bewerking van de gospel \"Hide Me in Thy Bosom\" van Thomas A. Dorsey, opgenomen door onder anderen Blind Willie McTell. Rosetta Tharpe veranderd het gospelkarakter en zingt \"Now won't you hear me swingin', Hear the words that I'm singin\" in plaats van \"Jesus hear me praying, hear the words I'm saying\".\nRock-'n-roll als muziekstijl.\nDe term Rock-'n-roll als omschrijving van een muziekstijl wordt in platenrecensies in beginjaren 1940 als eerste gebruikt door Billboard-journalist en columnist Maurie Orodenker. Naast de bovengenoemde recensie van Sister Rosetta Tharpe noemt hij in 1945 Erskine Hawkins version of \"Caldonia\" als \"right rhythmic rock and roll music\". \"Caldonia\" was een jumpbluesnummer van Louis Jordan eveneens uit 1945, dat een nummer 1-hit werd in de Billboard R&amp;B-chart. In 1947 had Roy Brown met \"Good Rockin' Tonight\", dat in 1948 gecoverd werd door Wynonie Harris, succes in de hitparades. De wildere versie van Harris ging ogenschijnlijk over dansen, maar was in feite een nauwelijks verhulde toespeling op seks was. Meerdere r&amp;b-artiesten gingen in die periode dergelijke titels gebruiken.\nDe Amerikaanse diskjockey Alan Freed begon in 1951 met zijn radioprogramma \"The Moondog House Rock \u2019n Roll Party\", op het radiostation WJW in in Cleveland in de noordelijke staat Ohio. Moondog was het pseudoniem van Freed en zijn luisteraars waren \"Moondoggers\". Moondog draaide - mede op verzoek van platenzaakeigenaar Leo Mintz - veel rhythm-and-blues, maar weigerde die aanduiding te gebruiken, omdat r&amp;b geassocieerd werd met race music. Leo Mintz gaf hem de suggestie rock-'n'-roll te gebruiken. De r&amp;b muziek werd al vaak gecoverd door blanke artiesten, maar Freed gaf in zijn programma de originele versies de voorkeur boven de blanke coverversies. Ter ere van zijn Moondoggers organiseerde Freed het concert \"The Moondog Coronation Ball\" op 21 maart 1952 in de plaatselijke Arena, de coronation was bedoeld voor hemzelf, maar het concert liep uit op een veldslag. De coronation zou voorbehouden blijven aan de \"King van de rock-'n'-roll\" Elvis Presley. Freeds prominente rol in de popularisering van de rock-'n'-roll leverde hem een in 1991 een ster op in de Hollywood Walk of Fame. Bij de toekenning stond op de website van de organisatie het volgende commentaar: \"Hij werd internationaal bekend door het promoten van Afrikaans-Amerikaanse ritme- en bluesmuziek op de radio in de Verenigde Staten en Europa onder de naam rock-'n-roll\". Freeds carri\u00e8re kwam ten einde als gevolg van de rechtszaken over wat bekend zou worden als payola. Hij werd de eerste diskjockey die veroordeeld werd.\nRock-'n-roll was in de beginjaren gewoon rhythm-and-blues, maar r&amp;b was meeromvattend, ook bluesballads en jumpblues vielen eronder, daarentegen waren covers van r&amp;b door blanke artiesten gewoon popnummers. \"Ain't That a Shame\" van Fats Domino werd uitgebracht in 1955 en bereikte een 1e plaats op de R&amp;B-hitlijsten en een 10e positie op de Billboard Hot 100, de poplijst, terwijl de cover van Pat Boone de nummer 1-positie van de poplijst bereikte. Het nummer werd opgenomen op het album \"Rock and Rollin' with Fats Domino\", dat zijn hits uit de periode vanaf 1949 bevatte. Toen Domino zijn eerste plaat maakte, werd deze geclassificeerd als R&amp;B, maar in juni 56, toen \"I'm in Love Again\" in de pop Billboard op nummer 3 kwam, noemde iedereen hem een rock-'n-roll-zanger. Op de vraag of er enig verschil was zie Domino: \"No, the same thing I started off and I'm still playing it\". Fats Domino werd de eerste r&amp;b-artiest, die bekend werd als rock&amp;roller. Een voor de rock-'n-rollstijl belangrijke en populaire R&amp;B-hit was \"Rock the Joint\", voor het eerst opgenomen door Jimmy Preston in mei 1949, en dat jaar een R&amp;B top 10-hit. Prestons versie wordt vaak beschouwd als een prototype van een rock-'n-roll-nummer, Bill Haley coverde het nummer in 1952.\nRock-'n-roll als rage.\nVoor 1950 was er een sterke raciale scheiding in de muziekcultuur. Billboard had zijn pop-chart, een chart met race music en een country-chart. Platenzaakeigenaar Leo Mintz merkte rond 1950 een toename op van het aantal blanke tieners dat zijn rekken doorzocht, luisterend en dansend op r&amp;bplaten, zoals die van Ruth Brown, Wynonie Harris en Fats Domino, platen die op de markt waren gebracht voor Afro-Amerikanen. Hij verzocht Alan Freed die muziek in zijn radioshow te promoten. Op een concert ter ere van zijn luisteraars prijkten The Dominoes bekend geworden met het expliciet seksuele \"Sixty Minute Man\" als headliner bovenaan de posters.\nIn 1955 verscheen in de bioscopen de film \"Blackboard Jungle\", een socio-drama over een leraar Engels op een interraciale school in de binnenstad, geregisseerd door Richard Brooks en gebaseerd op de roman \"The Blackboard Jungle\" uit 1954 van Evan Hunter, waarin zijn ervaringen op een dergelijke school in The Bronx verwerkt zijn. In de film gooien de leerlingen van de school hun jazzplaten uit het raam en schreeuwen om rock-'n-roll. Het nummer Rock Around the Clock van Bill Haley &amp; His Comets klinkt meerdere malen, en werd voor opstandige jongeren uit de jaren 1950 hun lijflied. Het stond twee maanden op nummer 1 in de pop-hitlijsten en bereikte nummer 3 op de R&amp;B-hitlijst. Het succes van \"Blackboard Jungle\" had een vervolg in de film Rock Around the Clock waarin het tanende enthousiasme voor de oude crooners en de opkomst van de teenagermuziek wordt verbeeld.\nVroege rock-'n-roll.\nDe eerste rock-'n-rollnummers werden opgenomen door Afro-Amerikaanse rhythm-and-bluesartiesten zoals Fats Domino en Chuck Berry en de meer als bluesartiesten bekende John Lee Hooker en Muddy Waters. Een echt eerste rock-'n-rollnummer aanwijzen, blijft betwistbaar, in hun boek \"What was the first rock 'n' roll record?\" komen Jim Dawson en Steve Propes tot 50 kandidaten, beginnend bij \"Blues, part 2\" door Norman Granz' Jazz At The Philharmonic uit 1944, \"The Honeydripper\" van Joe Liggins uit 1945, \" Be-Baba-Leba\" van Helen Humes eveneens uit 1945 tot Heartbreak Hotel van Elvis Presley uit 1956.\nDe meest wijdverbreide opvatting is dat \"Rocket 88\" (een type auto van het merk Oldsmobile) van Jackie Brenston and his Delta Cats, opgenomen op 3 maart 1951 door Sam Phillips in Memphis de eerste echte rock-'n-rollplaat is. Het nummer is geschreven door Ike Turner, Jackie Brenston, de saxofonist van Ike Turners band The Kings of Rhythm zong het en zij waren de werkelijk uitvoerenden. Brenston gaf later toe dat er niets origineels aan het nummer was, en dat het gebaseerd was op een andere jumpblues over een auto, \"Cadillac Boogie\" van Jimmy Liggins.\nAndere kandidaten voor de eerste rock-'n-roll plaat waren \"Good Rockin' Tonight\" van Wynonie Harris uit 1948, \"Rock the Joint\" van Jimmy Preston uit 1949 en \"Rollin' and Tumblin'\" van Muddy Waters uit 1950. Ook wordt Johnnie Ray genoemd met zijn versie van \"Cry\" uit 1951.\nDe succesvolste rock-'n-roll-artiest uit die periode is Fats Domino. Zijn \"Fat Man\", opgenomen in december 1949, medegeschreven door Dave Bartholomew, is de eerste millionseller in de rock-'n-roll. Volgens Rick Coleman, schrijver van \"Fats Domino and the Lost Dawn of Rock \u2018n\u2019 Roll\" waren het de rollende pianotriolen, gecombineerd met een stevige backbeat wat het tot een rock-'n-roller maakte. De opnames van Domino werden uitgebracht op het label Imperial Records, een indielabel net als Sam Phillips' Sun Records dat in die periode ook pioneerde in verschillende muziekstijlen. Sun maakte naam in die periode naam met Johnny Cash, Jerry Lee Lewis en Carl Perkins, Imperial met Little Richard, en een ander beginnend label was Chess Records dat met Maybellene van Chuck Berry een nummer 1-hit had in de r&amp;b-chart en de 5e positie bereikte op de Bilboard Hot 100.\nRock-'n-roll en Rockabilly.\nBill Haley begon begin jaren 1950 met zijn hillbillyband de Saddleman r&amp;b-platen te coveren, zoals \"Rocket 88\" en \"Rock the Joint\", waar hij plaatselijk succes mee had. De combinatie van rock-'n-roll en hillbilly werd rockabilly geneoemd. In 1953 schreef Haley samen met bassist Marshall Lytle het nummer \"Crazy Man, Crazy\", dat een cross-over hit werd. In de zomer van 1953 werd \"Crazy Man, Crazy\" het eerste rock-'n-roll-nummer dat op de nationale televisie in de Verenigde Staten te horen was toen het werd gebruikt op de soundtrack van \"Glory in the Flower\", een aflevering van de CBS-anthologiereeks Omnibus. Bill Haley and the Comets zongen het nummer in de korte musicalfilm \"Roundup of Rhythm\" uit 1954, geregisseerd door Will Cowan. In 1954 nam Haley \"Rock Around the Clock\" op, dat aanvankelijk slechts een matig succes had. Het nummer werd echter gebruikt in de film \"Blackboard Jungle\" (1955), over ruige tieners die hun school in een New Yorkse achterbuurt op stelten zetten, totdat een idealistische leraar hen weer wat zelfrespect bijbrengt door op hun pluspunten in te spelen. Door de film bereikte \"Rock Around the Clock\" de nummer 1-positie op de Billboard popchart en stond daar 8 weken. Het was echter niet Haley's doorbraak, eind 1954 had hij al succes met de cover van Big Joe Turners Shake, Rattle and Roll. De vervolgfilm \"Rock Around the Clock\" uit 1956 maakte deze muziek ook buiten de VS wereldberoemd.\nHoogtijdagen van de rock-'n-roll.\nMet de film \"Blackboard Jungle\" en de song \"Rock Around the Clock\" begon de rock-'n-roll als rage onder de jeugd. Bil Haley was wel te horen in die film, maar niet te zien. Haley was al een dertiger, en niet de artiest waarin de jeugd zich herkende. Dit werd wel de 10 jaar jongere Elvis Presley, een liefhebber van country, die na zijn debuut met het bluesnummer \"That's All Right\" van Arthur Crudup, in 1954 de hitparade bereikte met een cover van \"Good Rockin' Tonight\". De opnames vonden plaats in de Sun Studio van producent Sam Phillips in Memphis, die een vijftal singles van Presley uitbracht. De opnames hadden weinig succes, maar Presley maakte wel naam met zijn wilde live-optredens (o.a. in het voorprogramma van Bill Haley). RCA Records nam het contract van Sun met Presley over en bracht begin 1956 Heartbreak Hotel uit, dat zijn eerste nummer 1-hit werd, zowel in de Billboard Top 100 als de country-charts, en ook in de r&amp;b-charts de top 5 haalde. Een half jaar later volgden de onvervalste (ongekuist en ongepolijst) rock-'n-roll hits \"Hound Dog\" gekoppeld aan \"Don't Be Cruel\", een single met twee A-kanten. \"Heartbreak Hotel\" was niet het eerste nummer, dat alle drie de hitlijsten van Billboard haalde. De eerste was Blue suede shoes, geschreven en opgenomen in december 1955 door Carl Perkins. Elvis Presley coverde het nummer en bracht het op single uit gekoppeld aan \"Tutti Frutti\", een cover van het Little Richard-nummer.\nNaast Presley werd Chuck Berry in 1955 een van de belangrijkste rock-'n-roll-artiesten met zijn debuutsingle \"Maybellene\", vaak gespeld als Maybelline, een nummer over een autorace, met een kenmerkende gitaarsolo, uitgebracht op het Chesslabel. Roll Over Beethoven\", \"School Days (Ring! Ring! Goes the Bell)\", \"Rock and Roll Music\", \"Sweet Little Sixteen\", \"Johnny B. Goode\" en \"Carol\" wqren zijn volgende successen. Het gitaarspel van Chuck berry zou toonaangevend worden voor latere gitaristen in de popmuziek, net als dat van Bo Diddley met \"Not Fade Away\" en \"Bo Diddley\".\nRockabilly-artiesten uit die periode waren naast Presley en Haley de vroege Johnny Cash, Eddie Cochran (\"Summertime Blues\"), Gene Vincent (\"Be-Bop-a-Lula\") en de vroege Roy Orbison, die in zijn Sun-tijd uptempo nummers opnam, maar overstapte naar ballads. R&amp;B-achtige rock-'n-roll was er van Little Richard, die net als Chuck berry zijn rock-'n-rollnummers zelf schreef. Hits van hem waren \"Tutti Frutti\", \"Long Tall Sally\", \"Rip It Up\", \"Lucille\" en \"Good Golly, Miss Molly\". Otis Blackwell was een succesvolle rock-'n-roll-componist met hits als \"Fever\", \"Great Balls of Fire\" en \"Breathless\" (opgenomen door Jerry Lee Lewis), \"Don't Be Cruel\", \"All Shook Up\" and \"Return to Sender\". Naast Sam Philips en Leonard Chess waren producers, die belangrijk waren voor het genre, Jerry Wexler met zijn werk voor Ray Charles en Norman Petty met zijn werk voor Buddy Holly en The Crickets.\nVrouwen.\nIn tegenstelling tot de rhythm-and-blues zijn er weinig vrouwelijke rock-'n-roll-artiesten die de hitparades bereikten, terwijl in de beginperiode wel dames als Patti Page bovenaan in de Billboard-hitlijsten stond. Een uitzondering was Sister Rosetta Tharpe, die haar carri\u00e8re begon in de jaren 1920. Haar nummer \"Rock Me\" was baanbrekend voor de vermenging van blues, gospel en New Orleans jazz wat later uitgroeide tot de rock 'n roll. Sister Rosetta Tharpe kreeg de bijnaam \"godmother of rock 'n roll\", en zij vormde een inspiratiebron voor onder andere Little Richard en Keith Richards. Sommigen historici omschrijven haar nummer \"Strange Things Happening Everyday\" (1944) als het eerste rock 'n roll nummer dat ooit is opgenomen.\nLaVern Baker had in 1955 een hit met \"Tweedlee Dee\", dat nummer 14 bereikte op de Billboard Hot 100. Het nummer werd een grotere hit (nr 2 in de poplijst) voor Georgia Gibbs, die het nummer noot voor noot kopieerde, zelfs met dezelfde begeleiders.\nBrenda Lee bereikte eind jaren 1950 tot halverwege de jaren 1960 wel de hitlijsten met nummers in rockabilly- en rock-'n-roll-stijl. Haar grootste hits waren onder meer \"Jambalaya\", \"Sweet Nothin's\" (nr. 4, geschreven door countrymuzikant Ronnie Self), \"I Want to Be Wanted\" (nr. 1), \"All Alone Am I\" (nr. 3) en \"Fool # 1\" (nr. 3).\nAndere vrouwelijke rock-'n-roll pioniers zijn: Big Mama Thornton, Laura Lee Perkins, Big Maybelle, Ruth Brown, Wanda Jackson, Sparkle Moore, Barbara Pittman, Lillian Briggs, Etta James en Janis Martin.\nHoewel er door de jaren heen nog talloze vrouwelijke rockers zijn geweest, werd de \"rockscene\" uiteindelijk toch een door mannen gedomineerde wereld. Zangeressen die compromisloos op de rock-'n-rolltrein sprongen, hadden niet dezelfde successen als hun mannelijke collegae. De bravere mengvormen van de vrouwelijke rockers, zoals die van Sunny Gale, wonnen wel nog populariteit. Dit kwam er doorgaans op neer dat de rockende saxofoon en contrabas behouden werden, maar de snijdende gitaren wat meer op de achtergrond verdwenen of zelfs werden weggelaten.\nCommercie.\nHeel de consumptie-industrie speelde behendig op de rockrage in. Niet alleen de muziekindustrie, ook producenten van haarcosmetica, kledij, flashy auto's als de Thunderbird, films (Rebel Without a Cause enz.), sigaretten, frisdranken, platenspelers enz. wisten allemaal een graantje mee te pikken. Rock-'n-roll was dus meer dan louter een muziekstroming, maar een manier van zijn, van leven, een complete jongerensubcultuur. Voor het eerst in de geschiedenis konden jongeren (vooral dan in het welvarende Amerika van de jaren 50) gezien worden als een aparte groep consumenten die met eigen financi\u00eble middelen een eigen uitgavenpatroon hadden.\nNadagen van de rock-'n-roll.\nDe rock-'n-rollperiode eindigde in Amerika omstreeks 1959. Buddy Holly vond de dood bij een vliegtuigongeluk in februari van dat jaar (samen met Ritchie Valens en The Big Bopper), Elvis Presley werd opgeroepen voor militaire dienst, Jerry Lee Lewis raakte verwikkeld in een schandaal vanwege zijn huwelijk met zijn 14-jarige nicht en Chuck Berry raakte verwikkeld in rechtszaken inzake sex met een minderjarige, resulterend in 1,5 jaar gevangenisstraf. Het puriteinse Amerika veroordeelde de te ruige optredens van diverse bands en noemde rock-'n-roll muziek van de satan. Men vond bijvoorbeeld het optreden van Elvis Presley (bijnaam \"Elvis the Pelvis\") te aanstootgevend. Hij draaide te veel met zijn heupen en dat was ongekend in die tijd. In sommige staten van Amerika werd zijn optreden zelfs verboden en stonden politieagenten te kijken of het optreden van de artiesten niet te ruig werd. Bij televisieopnamen werd soms alleen de bovenkant van zijn lichaam gefilmd. Little Richard zwoer de satansmuziek af en ging preken.\nDe voor die tijd ruige rock-'n-roll verdween in de VS en er was onder andere door de invloed van de tv (American Bandstand) behoefte aan nette, goed ogende en liefst blanke zangers, zoals Pat Boone en Tab Hunter. De muziekindustrie speelde in op deze vraag met artiesten als Ricky Nelson (reeds populair dankzij de tv-reeks van zijn ouders, Ozzie and Harriet), Bobby Goldsboro, Bobby Rydell, Bobby Vee en Bobby Vinton. In Californi\u00eb braken de surfbands door, zoals Jan and Dean, en natuurlijk de Beach Boys, die vaak Chuck Berry-gitaarintro's in hun liedjes binnensmokkelden. Onder druk van de commercie werd de rock-'n-roll braver en aangepast voor een breder publiek: niet alleen de \"teenagers\", ook hun ouders waren immers potenti\u00eble platenkopers.\nHet echte einde van de rovk-'n-roll was de Britse invasie begin 1964 toen The Beatles, The Rolling Stones en vele andere Britse bands de Amerikaanse bands artiesten in de hitlijsten overschaduwde. Uitzonderingen waren Johnny Rivers, die midden in de Beatlemania een nummer 2-hit had met Chuck Nerry's \"Memphis\" en een nummer 3-hit met \"Secret Agent Man\".\nRock-'n-roll buiten de Verenigde Staten.\nIn die tijd kwam er relatief weinig rock-'n-rollmuziek naar Europa toe. De verbindingen waren niet zo goed als tegenwoordig. Singles uit de VS werden in pakjes overgestuurd. Radio-uitzendingen uit de VS waren niet te ontvangen in Europa en er werd ook maar weinig rock-'n-roll uitgezonden op de publieke radiozenders (er waren toen nog geen tienerprogramma's en radiopiraten verschenen pas midden jaren zestig). Mondjesmaat werd de Europese jeugd bediend door het commerci\u00eble Radio Luxembourg, dat Engelstalige uitzendingen verzorgde, en door de Amerikaanse legerzender AFN.\nIn Groot-Brittanni\u00eb was Tommy Steele de eerste succesvolle rock-'n-roller met in 1957 zijn nummer 1-hit \"Singing the Blues\". Cliff Richard and the Drifters hadden in 1958 met \"Move It\" hun eerste rock-'n-roll-hit. Nadat de Drifters hun naam hadden veranderd in The Shadows hadden zij in \"Dynamite\" met Cliff Richard nog een van diens weinige rock-'n-rollers. \"Shakin' All Over\" was een nummer 1-hit van Johnny Kidd and the Pirates.\nTegelijkertijd met de rock-'n-roll werd skiffle, ge\u00efnspireerd op de Muziek van New Orleans, in het \nVK zeer populair, met als gevolg een enorme hausse van bandjes, die deze muziek op goedkope gitaren, wasbord en theekisten gingen uitvoeren.\nIn Frankrijk bouwde Johnny Hallyday een reputatie op als wilde rock-'n-rollzanger en werd razend popuplair. In Itali\u00eb ging de rock-'n-roll ongemerkt voorbij, met uitzondering van \"Van Wood's Rock / Due Rane E Un Cane\" door de in Den Haag geboren gitarist Peter Van Wood.\nIn de jaren 50 werd de rock-'n-rollmuziek door Indo's in Nederland ge\u00efntroduceerd. De indorock verspreidde zich als een lopend vuurtje. Bekende namen zijn The Blue Diamonds en The Tielman Brothers. Peter Koelewijn heeft met zijn Rockets de hit \"Kom van dat dak af\", een eigen compositie in een land waar het coveren van de Amerikaanse voorbeelden de norm was. \"Kom van dat dak af\" werd gevolgd door \"Marijke\", waarin doo-wop invloeden merkbaar zijn, daarna had Peter Koelewijn geen hits meer en hief in 1967 zijn band op. Andy Tielman wordt in Nederland \"The Godfather van de Nederlandse Rock genoemd. De indorock is nog altijd een onderdeel van de rockmuziek in Nederland, met eigen herkenbare kenmerken.\nMen was en bleef nieuwsgierig en de jeugd ging zelf aan het experimenteren met de muziekvorm. Terwijl in de VS de trend naar andere, populaire muziek kwam, vertolkt door knappe tieneridolen, en er nieuwe dansen ontstonden zoals de twist, shake, fly, hully gully, pony, calypso en limbo, kwamen er in het Verenigd Koninkrijk, en later ook in Nederland, onder invloed van de rhythm-and-blues, nieuwe muziekgroepen tevoorschijn zoals The Rolling Stones, Moody Blues, The Animals en natuurlijk ook The Beatles, ooit begonnen als skifflegroep. Deze bandjes hadden een andere sound dan die uit de VS. The Beatles waren een typische exponent van de merseybeat. Vooral de leden van de Rolling Stones hadden een ruig uiterlijk, lang haar, hun optredens gingen gepaard met vechtpartijen in het publiek en hun liedjes bevatten choquerende teksten.\nDeze bands maakten in de jaren zestig van Londen de \"rock capital of the world\". De combinatie van rock en blues was een groot succes. Deze periode staat bekend als de 'Britse invasie', waarvan The Jeff Beck Group met hun zanger Rod Stewart, gitarist Ron Wood en drummer Aynsley Dunbar het belangrijkste bleek in de late jaren 1960. De doorbraak van deze groepen maakte toen weer een nieuwe generatie rock-'n-rollfans die doorliep tot in de jaren zeventig.\nToch werd er ook in de VS nog steeds rock-'n-roll gemaakt. In 1968 kwam onder andere Creedence Clearwater Revival met diverse onvervalste rock-'n-rollnummers in de hitlijsten, zoals \"Proud Mary\" en \"Bad moon rising\". In de zuidelijke staten waren er dan weer southern rockgroepen als Lynyrd Skynyrd actief.\nAfgeleide versies.\nDoowop - een vocale muziekstijl, skiffle - een Britse r&amp;r-variant met goedkope instrumenten, ska - Jamaicaanse r&amp;b, chicano rock - een Mexicaanse variant (o.a. Ritchie Valens), surf en hot rod (een oldtimer) worden beschouwd als van de rock-'n-roll of zijn voorgangers afgeleide muziekstijlen.\nLatere rock-'n-roll.\nOndanks het feit dat rock-'n-rollmuziek zijn ups en downs heeft, is er in Nederland en Belgi\u00eb nog steevast een stroming mensen die de muziek nog steeds \"beleven\". In dansscholen leert men de jive, twist en boogiewoogie. Van het meubilair van fastfoodketens tot interieurontwerp wordt de rock-'n-rollstijl nog steeds op vernieuwende wijze doorgevoerd.\nIn de jaren 1970 was er een revival van de rock-'n-roll met zanger Robert Gordon, en in de jaren 1980 in Groot-Brittanni\u00eb met de rockabillyband de Stray Cats en de Welshe Shakin' Stevens. Later boekten nog enkele artiesten en groepen met een (modern) rock-'n-rollgeluid enig succes, zoals de in 2007 opgerichte Duitse band The Baseballs.\nBoogiewoogie.\nOp deze muziek wordt nog steeds de boogiewoogie gedanst. Het moderne acrobatische rock-'n-roll is afgeleid van een vroegere versie van deze dans.\nBeroemdste rock-'n-rollnummers.\nHet tijdschrift Rolling Stone had in 2004 een lijst met de The 500 Greatest Songs of All Time:"}
{"id": "9903", "revid": "1186172", "url": "https://nl.wikipedia.org/wiki?curid=9903", "title": "Albani\u00eb", "text": "Albani\u00eb (Albanees: \"Shqip\u00ebria\"), officieel de Republiek Albani\u00eb (Albanees: \"Republika e Shqip\u00ebris\u00eb\"), is een land in Zuidoost-Europa. Het land ligt in het zuidwesten van de Balkan aan de Ionische en Adriatische Zee. Albani\u00eb grenst kloksgewijs aan Montenegro, Kosovo, Noord-Macedoni\u00eb en Griekenland. De hoofdstad van Albani\u00eb is Tirana.\nAlbani\u00eb is sinds 1991 een parlementaire republiek na de val van het communisme. De enige offici\u00eble taal in Albani\u00eb is Albanees. Het land heeft een oppervlakte van 28.748\u00a0km\u00b2 en telt ongeveer 2,8 miljoen inwoners.\nAlbani\u00eb is lid van de Verenigde Naties, de NAVO, de Organisatie voor Veiligheid en Samenwerking in Europa, de Raad van Europa, de Centraal-Europese Vrijhandelsassociatie en de Wereldhandelsorganisatie. Ook is Albani\u00eb een van de oprichtende leden van de Unie voor het Middellandse Zeegebied. Sinds 24 juni 2014 is het kandidaat-lid van de Europese Unie.\nGeschiedenis.\nHet gebied dat het huidige Albani\u00eb omvat werd bewoond door de Illyri\u00ebrs, een Indo-Europese stam die zich in 650 v.Chr. territoriaal verenigde na het stichten van het Koninkrijk Illyri\u00eb. De eerste erkende koning van het rijk was Bardylis I. Na troonopvolgingen van verschillende Illyrische koningen bereikte het koninkrijk zijn grootste omvang tussen 250 v.Chr. en 230 v.Chr. onder koning Agron. Onder zijn heerschappij besloeg het koninkrijk het grootste deel van het westelijke gebied op de Balkan. Na de dood van Agron in 230 v.Chr., volgde zijn vrouw Teuta zijn heerschappijen op. Koningin Teuta breidde het gebied verder uit naar het zuiden, tot aan de Ionische Zee. In 229 v.Chr. verklaarde het indringende Romeinse Rijk de oorlog aan Illyri\u00eb. Vanaf 167 v.Chr. viel het gebied onder volledige Romeinse heerschappij na het verslaan van de Illyrische koning Gentius. In 395 viel het gebied onder Byzantijns bewind. \nIn het jaar 1190 stichtten de Albanezen, een Indo-Europees volk dat volledig was gekerstend ten tijde van hun eerste vermelding binnen het Byzantijnse Rijk, onder leiding van archont en stamvader Progon het vorstendom Arb\u00ebr. Zijn zoons Gjin en Dhimit\u00ebr volgden hem op als prins van Albani\u00eb. Na de val van de Progoni-dynastie in 1216 kwam het onder heerschappij van de Albanese edelen Grigor (1216\u20131236) en Golem (1252\u20131256). Het vorstendom, met Kruj\u00eb als hoofdstad, kwam geografisch overeen met het huidige centraal- en zuid-Albani\u00eb. In 1272 ontstond het Koninkrijk Albani\u00eb na een personele unie tussen lokale Albanese edelen en het huis Anjou-Sicili\u00eb.\nGedurende de late middeleeuwen volgden heerschappijen van meerdere Albanese dynastie\u00ebn, zoals die van Muzaka, Thopia, Balsha, Shpata, Arianiti, Dukagjini en Kastrioti. De Albanese vorstendommen werden verspreid over het huidige Albani\u00eb gesticht met ieder een eigen autonomie en adellijke titel. In 1340 werd de prins van Berat Andrea II Muzaka gekroond tot despoot van Albani\u00eb na het verslaan van het Servische leger. Andrea II breidde het zuidelijk gevestigde vorstendom Muzaka uit naar gebieden in het huidige westen van Noord-Macedoni\u00eb en het noorden van Griekenland. In 1368 stichtte prins Karl Thopia op diens beurt het Prinsdom Albani\u00eb in de centrale en noordoostelijke gebieden. Beide heersers werden opgevolgd door hun nageslacht tot halverwege de 15e eeuw.\nIn de 15e eeuw werd in Albani\u00eb een sandjak uitgeroepen na Ottomaanse expansie naar de Balkan. Dit resulteerde in een Albanese opstand onder leiding van onder anderen prins Gjergj Arianiti. Na een serie veldslagen van 1432 tot 1436 werd de Ottomaanse heerschappij echter wel erkend in ruil voor lokale autonomie voor Albanese heersers. Op 2 maart 1444 werd de Liga van Lezh\u00eb gesticht, wat vaak beschouwd wordt als de bakermat van een territoriaal Albani\u00eb na de vereniging van alle Albanese vorstendommen. De Liga van Lezh\u00eb vocht een jarenlang durende oorlog tegen het Ottomaanse Rijk. Onder bevel van de Albanese vorst Gjergj Kastrioti - bijgenaamd \"Skanderbeg\" - kwamen de Albanezen in een succesvolle rebellie van de 25 veldslagen 24 keer als winnaar uit de strijd tegen twee verschillende sultans, namelijk Murat II en Mehmet II. Na de dood van Gjergj Kastrioti in 1468 verzwakte de Albanese tegenstand onder prins Lek\u00eb Dukagjini en viel de Liga in het jaar 1479 na de belegering van Shkod\u00ebr door sultan Mehmet II. \nAlbani\u00eb zou sindsdien vier eeuwen lang geregeerd worden door het Ottomaanse Rijk. De Ottomaanse heerschappij had een grote invloed op de bevolking, zo bekeerden de Albanezen zich tussen de 17e en 18e eeuw in groten getale van het christendom naar de islam. Als gevolg hiervan kregen de Albanezen veel grondgebied in de vorm van pasjaliks en vilajets geregeerd door onder anderen Kara Mahmud Bushati en Ali Pasja. Enkele andere invloedrijke politici en soldaten binnen het Ottomaanse Rijk waren eveneens van Albanese komaf. In de 19e eeuw ontstonden er in Albani\u00eb opstanden als het gevolg van de nationale ontwaking. In deze periode werd het Albanees nationalisme gesticht en streefden de Albanezen naar een eigen culturele, sociale en politieke natiestaat. Dit paramilitaire offensief duurde van 1833 tot 1912.\nHet huidige Albani\u00eb verklaarde zich op 28 november 1912 onafhankelijk van het Ottomaanse Rijk en werd in december van dat jaar tijdens de Conferentie van Londen door de internationale gemeenschap erkend als soevereine staat. Het ging verder als onafhankelijk Albani\u00eb met Ismail Qemali als eerste staatshoofd. Vlor\u00eb werd de eerste hoofdstad van het moderne Albani\u00eb. Later zou Tirana herkozen worden.\nGedurende de Balkanoorlog (1912-1913) verloor het net opgerichte Albani\u00eb grondgebied aan buurlanden Servi\u00eb, Montenegro en Griekenland. Hoewel Albani\u00eb tijdens het conflict de stad Shkod\u00ebr na een belegering terug veroverde en de kust aan Adriatische zee behield na de Slag om Lum\u00eb, beide keren ten koste van Servi\u00eb, bepaalde de Vrede van Londen op 29 juli 1913 de landsgrenzen op de Balkan. Albani\u00eb behield zijn status als onafhankelijk land, mede door de druk van vooral Oostenrijk-Hongarije en Itali\u00eb, maar moest aanzienlijk stuk land afstaan aan Servi\u00eb, Montenegro en Griekenland waardoor veel etnische Albanezen buiten Albani\u00eb kwamen te wonen.\nDe grootmachten wilden de prins Wilhelm zu Wied als koning op de troon van Albani\u00eb; hij was familie van Koningin Wilhelmina. Nederland stuurde militairen; de eerste vredemissie van Nederland. Deze actie mislukte en de Nederlandse majoor Thomson kwam om het leven. Voor hem zijn standbeelden opgericht in Groningen, Den Haag en Durr\u00ebs.\nIn 1928 werd het land een Koninkrijk onder Zog I van Albani\u00eb, met steun van Itali\u00eb. De Italianen brachten beschaving en bouwden mee aan modernisering van het land. Zo kende het Albanese leger Italiaanse invloeden en werd ook de infrastructuur van het land sterk verbeterd. Van 1939 tot 1943 annexeerde Itali\u00eb het gebied na de Italiaanse invasie van Albani\u00eb en werd het Koninkrijk Albani\u00eb een protectoraat van het Koninkrijk Itali\u00eb, geregeerd door Victor Emmanuel III.\nIn oktober 1940 besloot het leger van Albani\u00eb een aanval in te zetten tegen de Grieken. Een tegenaanval van Griekenland leidde echter ertoe dat een aanzienlijk deel van Zuid-Albani\u00eb onder Griekse hoede kwam, met name Epirus, historisch gezien een belangrijke plek voor de Albanezen. In april 1941 werden gebieden van Joegoslavi\u00eb met aanzienlijke Albanese bevolking verenigd aan Koninkrijk Albani\u00eb, dit waren het westen van Noord-Macedoni\u00eb, het oosten van Montenegro en het grootste deel van het huidige Kosovo. Tijdens de Tweede Wereldoorlog begon Nazi-Duitsland het land in september 1943 te bezetten en kondigde vervolgens later aan dat het de onafhankelijkheid van Albani\u00eb zou erkennen, mits Albani\u00eb een neutrale staat zou worden. Het duurde echter tot november 1944 tot de Duitse troepen Albani\u00eb zouden verlaten, hierna viel Albani\u00eb weer onder bewind van het Koninkrijk Itali\u00eb. In 1946 werd Albani\u00eb na de onafhankelijkheidsoorlog bevrijd van de asmogendheden.\nGedurende de Tweede Wereldoorlog waren er drie Albanese groeperingen die collaboreerden met Nazi-Duitsland, namelijk de Balli Komb\u00ebtar (paramilitaire eenheid), de SS Skanderbeg (zijtak van de Waffen-SS bestaande uit Albanese bergjagers) en de Vulnetari (een militie die opereerde als grenswachters). Motieven hiervoor waren het gewenste \nirredentistische concept Groot-Albani\u00eb en de anticommunistische overtuigingen. Tegenstanders waren de communistische Albanese partijen, de Joegoslavische partizanen, de Servische \u010cetniks en de Nationaal Republikeinse Griekse Liga. Ook de niet-Albanese burgerbevolking moest het hierbij ontgelden. In juni 1942 maakte de premier van het Koninkrijk Albani\u00eb, Mustafa Kruja, bekend de Servische bevolking in Kosovo te zullen gaan vervolgen. Ongeveer 100.000 Servi\u00ebrs werden deze periode door de Albanese milities uit Kosovo ontheemd.\nAls gevolg van partij kiezen voor de nazi's werd de groep kort na de oorlog verslagen door het Albanese Volksleger. De leden werden ge\u00ebxecuteerd of gevangen houden. Ook ontvluchtten vele leden het land.\nNa de Tweede Wereldoorlog werd het land een satellietstaat van de Sovjet-Unie en raakte Albani\u00eb voor de rest ge\u00efsoleerd van andere landen. Enver Hoxha was staatshoofd van de nieuw opgerichte Volksrepubliek Albani\u00eb in 1946. Enver Hoxha had nauwe banden met Jozef Stalin, voor wie hij bewondering had. Nadat Josip Tito in conflict raakte met Stalin en Hoxha kritiek had op de Joegoslavische regering en de manier van omgaan met de Albanese minderheid aldaar, stak Enver Hoxha veel energie in het Albanese Volksleger. Het telde 60.000 soldaten aan mankracht en 450.000 man reservepersoneel. In Albani\u00eb werden in die jaren tevens vele bunkers gebouwd, en wapendepots aangelegd. Een aanval van Joegoslavi\u00eb op Albani\u00eb bleef hierom ook uit. Wel vonden in Albani\u00eb in korte tijd twee incidenten plaats met de grens met Joegoslavi\u00eb en Griekenland na aanvallen op Albani\u00eb door het Griekse leger gesteund door Joegoslavi\u00eb, dat na dit conflict een geheime missie aan de Albanese grens plande. Beide conflicten leidden tot Albanese overwinningen. Na de dood van Stalin werd de band met de Sovjet-Unie minder en ontwikkelde Albani\u00eb banden met de Volksrepubliek China. In deze periode kende het land een toenemende industri\u00eble beschaving, verstedelijking en economische groei die leidde tot een hogere levensstandaard. Ook op het gebied van onderwijs maakte Albani\u00eb stappen en werd analfabetisme geminimaliseerd. Enver Hoxha maakte van Albani\u00eb het eerste athe\u00efstische land in de wereld. Het praktiseren van religie werd verboden, waarna kerken en moskee\u00ebn werden gesloten en gesloopt. In 1978 zette China alle hulp aan Albani\u00eb stop, waardoor het land in de ontwikkeling begon te stagneren.\nNa verkiezingen in 1991 kwam er na 40 jaar een einde aan het communisme in Albani\u00eb. Sindsdien is Albani\u00eb een parlementaire democratie. In 1996-1997 verviel het land korte tijd in anarchie ten gevolge van een financi\u00eble crisis, veroorzaakt door grootschalige ponzifraude.\nAlbani\u00eb werd sindsdien lid van verschillende internationale organisaties en is daarbij kandidaat-lid van de Europese Unie. Sinds september 2013 is Edi Rama de premier van Republiek Albani\u00eb, waarna hij twee keer herkozen werd door de Albanese bevolking tijdens de verkiezingen van 2017 en 2021. Bajram Begaj is president van het land.\nDemografie.\nAlbani\u00eb kan vanuit cultureel, historisch en geografisch oogpunt worden beschouwd als een typisch Balkanland, maar onderscheidt zich in een aantal opzichten van zijn naaste buren. Zo grenst het land, met uitzondering op Griekenland aan de voormalig-Joegoslavische landen; waar het niet-slavische Albani\u00eb geen onderdeel van was, is de islam met 50,67% de dominerende godsdienst, al maakt religie onder de etnische Albanezen weinig onderscheid en verenigen zij zich door dezelfde identiteit. Verder neemt de Albanese taal binnen de Indo-Europese taalfamilie een aparte positie in. Mede door het feit dat het land vlak na de Tweedewereldoorlog door een strenge, communistische regime ging werd het van zijn buren ge\u00efsoleerd, waardoor ook de etnische homogeniteit werd behouden.\nEtniciteit.\nAlbani\u00eb telt 2.829.741 (2021) inwoners. De meerderheid van de bevolking is etnisch Albanees (82,6%). De grootste etnische minderheid in Albani\u00eb zijn de Grieken met 0,9% van de totale bevolking. Verder leven er kleinere gemeenschappen Vlachen, Roma en slavische volkeren, waar de Montenegrijnen en de Macedoni\u00ebrs de grootste etnische groepen van zijn. Erkende etnische minderheden in Albani\u00eb zijn verder Bulgaren, Servi\u00ebrs en Bosniakken. Van 15% van de bevolking is de etniciteit niet bekend.\nEen groot deel van de etnische Albanezen woont buiten Albani\u00eb. In de eerste plaats in Kosovo (al bezien sommigen dat nog altijd als deel van Servi\u00eb), waarmee er lang een grensgeschil is geweest. Na afloop van de Kosovo-oorlog (juni 1999) werd Kosovo door de VN onder internationaal bestuur geplaatst. Dit heeft geresulteerd in autonomie voor Kosovo en de facto onafhankelijkheid van Servi\u00eb. 88% van de inwoners van Kosovo is Albanees (2000). Op 17 februari 2008 verklaarde het parlement van Kosovo eenzijdig, in overleg met de Verenigde Staten en het Europese Parlement, de onafhankelijkheid. In eerste instantie leidde dat tot erkenning van het merendeel van de NAVO-landen en die van de Europese Unie, op een paar uitzonderingen na. Kosovo wordt sindsdien erkend door 88 landen.\nTevens is 25% van de bevolking van Noord-Macedoni\u00eb etnisch Albanees (2002). Daarnaast een aanzienlijk aantal in Griekenland (Epirus) en kleine aantallen in Montenegro en Servi\u00eb (afgezien van Kosovo). Sinds de Turkse verovering wonen de Arb\u00ebresh\u00eb in Zuid-Itali\u00eb, eveneens van Albanese afkomst. De Albanese diaspora in West-Europa en in de Nieuwe Wereld is omvangrijk.\nTaal.\nHet Albanees, de enige offici\u00eble taal, vormt net zoals het Armeens en het Grieks een aparte tak binnen de Indo-Europese taalfamilie. De Shkumbinrivier, die het land ruwweg in twee\u00ebn verdeelt, scheidt sprekers van het noordelijke dialect, het Gegisch (1,8 miljoen sprekers in Albani\u00eb), van die van het zuidelijke dialect of Toskisch (2,9 miljoen). De Albanese standaardtaal is gebaseerd op het Toskisch. Naast het Gegisch (dat ook de voertaal is in het grootste deel van Kosovo) en Toskisch zijn er nog twee andere varianten van het Albanees, het Arberisch en het Arvanitika, die gesproken worden door Albanese minderheden in respectievelijk Zuid-Itali\u00eb en Griekenland. Alle vier deze varianten worden door sommige bronnen als afzonderlijke talen beschouwd. De Albanese Gebarentaal wordt gebruikt door 205.000 mensen. Een aantal Albanezen heeft Italiaans of Frans als tweede taal. Dit wordt veroorzaakt door de geschiedenis van het land en het onderwijs.\nOverige inheemse talen in Albani\u00eb zijn het Grieks (15.200 sprekers), Macedonisch (4440), Vlach Romani (4000), Aroemeens (3850) en de Montenegrijnse variant van het Servisch (66). De twee belangrijkste immigrantentalen zijn het Turks (710 sprekers) en het Italiaans (520). Massamedia in de Italiaanse taal zoals televisie en radio zijn beschikbaar in heel Albani\u00eb en zijn er geliefd.\nEtymologie.\nNa de oprichting van de eerste Albanese staat in de 12e eeuw, het vorstendom Arb\u00ebr, noemden de Albanezen, afhankelijk van Gege of Tosk, het land \"Arbanon/Arb\u00ebria\" en zichzelf \"Arb\u00ebn/Arb\u00ebror\". De term \"Shqiptar,\" de manier waarop Albanezen zichzelf hedendaags noemen, werd pas aangenomen aan het einde van de 17e eeuw. Echter noemden zij het land nog steeds \"Arbanon/Arb\u00ebria\". Pas aan het begin van de 18e eeuw noemden zij het land \"Shqip\u00ebria\". Het woord \"Shqiponja\" betekent in de Albanese taal adelaar en de naam \"Shqip\u00ebria\" betekent land van de adelaar. Op de Albanese vlag wordt de (tweekoppige) adelaar zwart afgebeeld in een verder volledig rood veld.\nDe internationale term \"Albania,\" afgeleid vanuit het middeleeuws Latijn, verwijst naar de Illyrische stam Albanoi die het gebied in de oudheid regeerden.\nReligie.\nDe dominerende godsdiensten in Albani\u00eb bij de volkstelling van 2023 waren de islam: 45,86%, het rooms-katholicisme: 8,38%, de oosters-orthodoxe kerk: 7,22%, het de\u00efsme: 13,82% en het athe\u00efsme: 3,55%.\nDe religieuze voorkeur verschilt per bevolkingsgroep, zo zijn de meeste etnische Albanezen moslim met een katholieke en orthodoxe minderheid. In Albani\u00eb is de grootste minderheid Grieks, zij hangen voornamelijk de orthodoxe kerk aan net als de kleinere gemeenschappen Slavische volkeren in Albani\u00eb. Van de Roma's verschilt de religieuze voorkeur.\nGeografie.\nAlbani\u00eb ligt in het zuidwesten van het Balkanschiereiland en grenst aan Montenegro, Kosovo (al erkent Servi\u00eb deze onafhankelijkheid niet en claimt het een grens met Albani\u00eb), Noord-Macedoni\u00eb en Griekenland. Het heeft een oppervlakte van 28.748\u00a0km\u00b2 en is ruw en bergachtig, behalve de vruchtbare Adriatische kust.\nDe hoogste bergen zijn te vinden in de Albanese Alpen, in het noorden van het land, het Korabgebergte in het oosten, het Pindosgebergte in het zuidoosten, het Keraunisch Gebergte in het zuidwesten en het Skanderbeggebergte in het centrum van het land. De Korab (2764 m), op de grens met Noord-Macedoni\u00eb, is het hoogste punt van het land.\nDe belangrijkste rivieren van Albani\u00eb zijn de Drin, de Mat, de Shkumbin, de Vjos\u00eb en de Seman, maar de meeste zijn onbevaarbaar. De grootste meren zijn het Meer van Shkod\u00ebr, het Meer van Ohrid en het Prespameer, alle ten dele buiten Albani\u00eb. Meer dan een derde van het land bestaat uit bossen en moerassen, meer dan een derde is weiland en slechts ongeveer een vijfde is gecultiveerd.\nAlbani\u00eb is niet rijk aan eilanden. Het land telt een tiental kleine onbewoonde eilanden voor de kust, plus een aantal nog kleinere eilanden in zijn meren. Het grootste eiland is Sazan, dat aan de ingang van de Golf van Vlor\u00eb gelegen is.\nKlimaat.\nHet kustklimaat is typisch mediterraan, met hete, droge zomers en milde, natte winters. Het bergachtige binnenland, vooral in het noorden, heeft strenge winters en milde zomers.\nSteden (\"bashki\").\nDe hoofdstad Tirana is met 557.422 inwoners (2011) veruit de grootste stad van het land. De hele agglomeratie Tirana telde in 2008 een kleine 900.000 inwoners.\nDurr\u00ebs, dat de grootste haven van Albani\u00eb heeft en ook het nationale spoorwegknooppunt is, is de tweede stad (175.110 inwoners). Andere grote steden (\"bashki\") zijn respectievelijk (inwoneraantal volgens de volkstelling van 2011):\nCultuur.\nVlag van Albani\u00eb.\nDe vlag van Albani\u00eb verwijst naar het wapen van het middeleeuwse Albanese adellijk geslacht Kastrioti. Deze werd in 1444 ook gebruikt als wapen van een militaire alliantie, de Liga van Lezh\u00eb, door de commandant Gjergj Kastrioti in de oorlog tegen het Ottomaanse Rijk. \nNa de Albanese onafhankelijkheid van het Ottomaanse Rijk in 1912 werd in de stad Vlor\u00eb een donkerrode vlag met een zwarte adelaar aangenomen als vlag van de voorlopige regering van Albani\u00eb. Hierna werd de vlag regelmatig gewijzigd en verschilde de kleur rood en de vorm van de adelaar een aantal keer. De huidige vlag werd op 7 april 1992 aangenomen, in 2002 werd het donkerrode veld vervangen voor een lichtrode veld.\nHet rood staat voor moed, kracht en bloed dat is vergoten voor de Albanese etniciteit. De zwarte adelaar verwijst naar de betekenis van het land in eigen taal \"Shqip\u00ebria\", wat in het Albanees 'land van de adelaar' betekent.\nVolkshelden.\nAlbani\u00eb kent een rijke historie aan volkshelden en sluit deze volkshelden enorm in het hart. Door het feit dat Albanezen vaak te maken hadden met diverse overheersers en dit nooit echt tot assimilatie leidde zijn zij een enorm trots volk. De nationale volksheld van de Albanezen is Gjergj Kastrioti Skanderbeg, naar wie de vlag en wapen van Albani\u00eb oorspronkelijk verwijzen.\nAlbanese keuken.\nDe Albanese keuken verschilt niet veel van andere keukens in de nagelegen buurlanden op de Balkan. Populaire gerechten zijn de gevulde paprika, sarma, cevapcici en burek. Ook het nuttigen van alcohol is gebruikelijk tijdens het avondmaal, ondanks dat 50,67% van de bevolking de islam aanhangt.\nMuziek.\nAlbanese volksmuziek is een belangrijk onderdeel van de nationale identiteit. Volksmuziek kan echter wel verschillen per gebied, in het noorden van Albani\u00eb leven de Gegen en in het zuiden de Tosken. Vaak is de boodschap wel hetzelfde en gaat het vooral over de nationale trots en het verenigen van een etnisch Albani\u00eb.\nBekende internationale artiesten van Albanese afkomst zijn Dua Lipa, Ava Max, Bleona Qereti, Era Istrefi en Bebe Rexha.\nMedia en televisie.\nDe \"Radio Televizioni Shqiptar\" (RTSH) is de publieke omroep van Albani\u00eb die de belangrijkste televisie- en radioprogramma's produceert. Andere populaire omroepen zijn \"Top Channel\", \"Televizioni Klan\" en \"Vizion Plus\". De zenders richten zich naast de Albanezen in Albani\u00eb ook op de etnische Albanezen in de omringende landen.\nSport.\nDe populairste sport in Albani\u00eb is voetbal. Het nationale elftal kwalificeerde zich tot op heden voor twee eindtoernooien, het EK 2016 in Frankrijk en het EK 2024 in Duitsland. De drie grootste en populairste voetbalclubs in Albani\u00eb zijn KF Tirana, Partizan Tirana en KS Vllaznia Shkod\u00ebr. Zij spelen in de Kategoria Superiore, de hoogste voetbalcompetitie van het land.\nEen andere populaire sport in Albani\u00eb is volleybal. Doorgaans wordt het vooral door vrouwen uitgeoefend.\nPolitiek.\nPolitiek systeem.\nAlbani\u00eb is een republiek met een parlement dat uit \u00e9\u00e9n kamer bestaat, de Volksvergadering van Albani\u00eb (\"Kuvendi i Shqip\u00ebris\u00eb\"), waarvan de afgevaardigden via algemene verkiezingen voor de termijn van vier jaar worden gekozen. Het parlement kiest de president voor een termijn van vijf jaar, en de president benoemt de premier. De uitvoerende macht wordt uitgeoefend door een ministerraad die door de premier wordt benoemd en door de president wordt goedgekeurd.\nDe laatste parlementsverkiezingen in Albani\u00eb vonden plaats op 25 april 2021. De sociaaldemocratische lijst van premier Edi Rama behaalde een duidelijke overwinning.\nStaatshoofden.\nDe voorgangers van Bajram Begaj als staatshoofd waren de volgende (sinds 1912):\nBestuurlijke indeling.\nAlbani\u00eb kent naast de centrale overheid ook andere bestuurslagen, territoriale onderdelen waar regels vastgesteld en/of beslissingen worden genomen over bepaalde gebieden en/of hun bewoners. Het betreft de volgende bestuurslagen:\nAlbanese Strijdkrachten.\nSinds de onafhankelijkheid van Albani\u00eb in 1912 heeft het land een eigen nationaal leger. Dit leger bestaat uit de generale staf van Albani\u00eb, de Albanese landmacht, de Albanese luchtmacht, de Albanese marine en het militair politiekorps van Albani\u00eb.\nAlbani\u00eb trad in 2009 toe tot de NAVO. Het Albanese leger is sinds de toetreding bij de NAVO behoorlijk gemoderniseerd. Het krijgt naast extra financi\u00eble middelen van Duitsland, Itali\u00eb en de Verenigde Staten ook steun in modernere wapens. Ook worden de Albanese soldaten getraind volgens de NAVO-richtlijnen. De dienstplicht in Albani\u00eb is in 2010 afgeschaft. De minimumleeftijd is 18 jaar.\nInternationale betrekkingen.\nAlbani\u00eb is lid van de Verenigde Naties, de NAVO, de Organisatie voor Veiligheid en Samenwerking in Europa, de Raad van Europa, de Centraal-Europese Vrijhandelsassociatie, de UNESCO, de Wereldhandelsorganisatie, de Wereldbank en is een van de oprichtende leden van de Unie voor het Middellandse Zeegebied. Sinds 2014 is het land kandidaat-lid van de Europese Unie.\nIn Tirana zijn 35 buitenlandse ambassades gevestigd, daarnaast zijn er over de rest van het land nog een viertal Griekse en Italiaanse consulaten verspreid. Albani\u00eb zelf onderhoudt 36 ambassades in het buitenland.\nEconomie.\nAlbani\u00eb is een land in ontwikkeling en behoort tot de tweede wereld. In 2010 had Albani\u00eb een bruto binnenlands product (bbp) van 1236 miljard lek of zo\u2019n 9 miljard euro. Per hoofd van de bevolking is dit iets minder dan 3000 euro. Het land telt ruim 1 miljoen arbeidskrachten waarvan ongeveer de helft zich bezighoudt met de landbouw; de meerderheid van de rest van de bevolking is betrokken bij een of andere vorm van industrie.\nDe economie van het land haperde vooral in de vroege jaren negentig van de twintigste eeuw toen Albani\u00eb snel van een strak gecontroleerd systeem tot een markteconomie probeerde over te gaan. Tijdens deze periode was het werkloosheidscijfer ongeveer 40%, maar tegen het eind van het decennium was dit weer gedaald tot 20%.\nDe landbouw werd vroeger gesocialiseerd in de vorm van collectieve en staatslandbouwbedrijven, maar in 1992 was alle landbouwgrond geprivatiseerd. Tarwe en graan, katoen, tabak, aardappels en suikerbieten worden gekweekt en vee wordt gefokt. Albani\u00eb is rijk aan delfstoffen, in het bijzonder olie, bruinkool, koper, chroom, kalksteen, zout, bauxiet en aardgas. De chemische industrie, mijnbouw, landbouwverwerking en de vervaardiging van textiel, kleding, timmerhout en cement zijn de belangrijkste industri\u00eble sectoren. Het land heeft verscheidene hydro-elektrische installaties. Door de economische neergang tijdens de jaren 90 blijft Albani\u00eb hoofdzakelijk een ontwikkelingsland.\nDe buitenlandse handel geschiedt voornamelijk via de zee. De uitvoer van Albani\u00eb bestaat voornamelijk uit de natuurlijke rijkdommen en levensmiddelen en de invoer vooral uit machines, andere industrieproducten en consumptiegoederen. De belangrijkste handelspartners zijn Itali\u00eb, Griekenland, Turkije, Duitsland en China. In de vroege jaren negentig werd Albani\u00eb lid van het Internationaal Monetair Fonds en van de Wereldbank.\nToerisme.\nDoor het strenge communistische beleid dat Albani\u00eb heeft gekend, en dat het land gedurende decennia grotendeels gesloten hield voor buitenlandse bezoekers, staat het toerisme in Albani\u00eb nog in de kinderschoenen, en is de infrastructuur naar West-Europese normen beperkt. De Albanese toerisme-industrie groeit echter elk jaar, en speelt een steeds prominentere rol in de Albanese economie.\nDe relatief ongerept gebleven Albanese kustlijn, met in het zuiden Sarand\u00eb en de Albanese Rivi\u00e8ra en in het noorden Durr\u00ebs en Sh\u00ebngjin, is nog steeds vooral populair bij de Albaneestaligen zelf, maar langzaam maar zeker trekt ze ook westerlingen aan. Andere troeven van Albani\u00eb zijn vooral de unieke cultuur en taal, ontstaan door de afwisselende overheersingen die Albani\u00eb in zijn woelige geschiedenis heeft gekend, de ongerepte berggebieden in het noorden en zuidoosten, en de bruisende steden, met name Tirana.\nReisgidsenuitgeverij Lonely Planet plaatste Albani\u00eb in 2010 op nummer \u00e9\u00e9n van haar top tien van te bezoeken landen in 2011.\nNiet iedereen kan Albani\u00eb vrij inreizen. Zie hiervoor het Visumbeleid van Albani\u00eb.\nVerkeer en vervoer.\nDe luchthavens in Albani\u00eb met lijndiensten zijn de luchthaven van Tirana, die in 2007 volledig werd vernieuwd, en de luchthaven van Kuk\u00ebs. Albani\u00eb heeft geen nationale luchtvaartmaatschappij. 's Lands grootste maatschappij is de lagekostenmaatschappij Belle Air, die echter sinds eind 2013 geen vluchten meer uitvoert.\nDe Albanese spoorwegen zijn circa 677 kilometer lang (1986). Het spoorwegnet verkeert in slechte staat en wordt weinig gebruikt.\nHet wegennet meet in totaal circa 18.000 kilometer, waarvan 5400 kilometer is geasfalteerd. De wegen zijn niet altijd in even goede staat. Vooral in het afgelegen zuiden is de weg op veel plekken versleten. Meestal zijn alleen de snelwegen en 'rode wegen' op een autokaart geasfalteerd. Sinds 2006 zijn er drie nieuwe snelwegen in aanleg die oost-west en noord-zuid met elkaar verbinden. De noord-zuid-route is 440 kilometer lang en loopt van Hani i Hotit aan de grens met Montenegro via Gjirokast\u00ebr tot aan de grens met Griekenland en Sarand\u00eb. De oost-west-route begint bij de Griekse grens in Bilisht. De weg voert langs Pogradec vlak bij de Macedonische grens en Elbasan naar Durr\u00ebs. De totale lengte is 279 kilometer. De route die reeds in gebruik is genomen verbindt Durr\u00ebs met Kuk\u00ebs en de grensovergang met Kosovo, Qafa e Morin\u00ebs. De lengte van deze verbinding bedraagt 170 kilometer.\nEr zijn verbindingen per veerboot vanop het Griekse eiland Korfoe naar Sarand\u00eb, vanuit Bari (Itali\u00eb) naar Durr\u00ebs of vanuit het Italiaanse Brindisi naar Durr\u00ebs of Vlor\u00eb."}
{"id": "9904", "revid": "22791", "url": "https://nl.wikipedia.org/wiki?curid=9904", "title": "Nicole Kidman", "text": "Nicole Mary Kidman (Honolulu (Hawa\u00ef), 20 juni 1967) is een Australische actrice.\nBiografie.\nZe woonde tot haar vierde op Hawa\u00ef waar haar ouders op dat moment verbleven. Daarna verhuisde ze met haar ouders naar Australi\u00eb. Toen ze drie was, begon ze met balletles. Op veertienjarige leeftijd begon haar carri\u00e8re met een rol in de kerstfilm \"Bush Christmas\".\nOp de set van \"Days of Thunder\", haar eerste Amerikaanse film, begon ze een relatie met Tom Cruise. De twee trouwden op 25 december 1990. Op 8 augustus 2001 werd bekend dat het paar ging scheiden. Hierna kreeg Kidman een relatie met Lenny Kravitz. In juni 2006 trouwde ze met countryzanger Keith Urban.\nGedurende haar huwelijk met Cruise adopteerde het paar twee kinderen: een dochter en een zoon. In 2001 kwam echter de scheiding, naar algemeen wordt aangenomen, omdat zij haar kinderen katholiek wenste op te voeden en niet onder de invloed van de door Tom Cruise aangehangen Scientologykerk.\nKidman en haar echtgenoot Keith Urban kregen op 7 juli 2008 hun eerste kind, een dochter. Het meisje kwam ter wereld in Nashville in de staat Tennessee. Op 28 december 2010 werd hun tweede dochter geboren via een draagmoeder.\nKidman won een Oscar voor beste vrouwelijke hoofdrol voor de verfilming van Michael Cunninghams roman \"The Hours\" in 2003. Haar vermogen wordt geschat op bijna 100 miljoen euro. In 2006 was ze de best betaalde actrice ter wereld.\nAnder werk.\nVoor de reclame van het parfum Chanel No. 5 kreeg Nicole in 2003 een recordbedrag uitbetaald. De spot werd geregisseerd door Moulin Rouge-regisseur Baz Luhrmann en zou de duurste reclamespot tot dan toe zijn. In 2004 werd het filmpje in bioscopen en op televisie vertoond. De eerste vertoning vond plaats op 5 oktober 2004 op de Australische zender Channel 9. Vanaf 12 november 2004 was het filmpje te zien in bioscopen. Het opnemen vond plaats van 19 tot 23 december 2003 in Sydney, Australi\u00eb. Het gerucht wil dat Kidman per minuut 10 miljoen Australische dollar kreeg. Het filmpje duurt iets langer dan twee minuten. Tevens bracht ze in 2001 samen met Robbie Williams een single uit: \"Somethin' Stupid\". Deze single stond 11 weken in de Top 40 met een 9e plaats als hoogste notering.\nKidman is in Australi\u00eb ambassadeur voor UNICEF."}
{"id": "9905", "revid": "604218", "url": "https://nl.wikipedia.org/wiki?curid=9905", "title": "Nieuwe Maas", "text": "De Nieuwe Maas (vroeger beschouwd als deel van de Merwe) is een getijrivier waaraan de steden Rotterdam, Schiedam en Vlaardingen zijn gelegen. De rivier ontstaat ter hoogte van Slikkerveer uit de samenvloeiing van de Lek en de Noord en eindigt 24 kilometer westelijker bij Vlaardingen, vanwaar zij samengaat met de Oude Maas en via het Scheur en ten slotte vanaf de Maeslantkering via de Nieuwe Waterweg verder naar de Noordzee stroomt. De voornaamste zijrivier is de Hollandse IJssel die zich 4 kilometer van het begin, ter hoogte van Kralingseveer, bij de Nieuwe Maas voegt. Westelijker zijn er de Rotte en de Schie.\nNaam.\nHoewel de naam van de rivier het woord \"Maas\" in zich heeft, is de Nieuwe Maas feitelijk een belangrijke mondingsarm van de Rijndelta en is de invloed van de Maas op de Nieuwe Maas altijd relatief klein geweest. Dit in tegenstelling tot de enigszins parallel stromende Oude Maas, die tot 1904 van groter belang is geweest voor de afvoer van de Maas (en tot 1273 zelfs de hoofdmonding vormde van deze rivier). Hoewel de oorspronkelijke monding van de rivier vanouds bekendstaat als de Maasmonding en Rotterdam bekendstaat als \"de Maasstad\", wordt de regio rondom de rivier als Rijnmond aangeduid, hetgeen feitelijk juister is.\nHistorie.\nIn de Middeleeuwen werd de rivier beschouwd als de benedenloop van de Merwede en werd de Nieuwe Maas door de lokale bevolking \"Merwe\" genoemd. De rivier vormde samen met de Maas een brede monding (in de Romeinse Tijd Helinium genoemd). In de Middeleeuwen veranderde de loop van de Maas hier echter meermalen. Resultaat daarvan was de Maasloop door het huidige Botlekgebied, langs Brielle naar de Noordzee. Steden als Vlaardingen, Schiedam en Rotterdam verloren daardoor hun goede verbinding met de Noordzee. Bovendien veranderde de Merwede zijn loop: na de Sint-Elizabethsvloed werd het grootste deel van het water van de Merwede (gevoed door de Rijn via de Waal, maar ook door de Maas) tussen Dordrecht en Werkendam in zuidwestelijke richting geleid (door de Biesbosch), weg van de toenmalige Maasmonding.\nHet gevolg was dat de Maasmond steeds meer verzandde, hetgeen het scheepvaartverkeer nog eens extra bemoeilijkte. Daarom werd in 1830 het Kanaal door Voorne aangelegd. Dat bood echter maar tijdelijk soelaas. De verzanding van de monding van het Scheur zowel als de Nieuwe Maas en de geringe breedte van het Kanaal door Voorne leidden ertoe dat de bereikbaarheid van deze havensteden in gevaar kwam. Daarom werd ten behoeve van de scheepvaart tussen 1866 en 1872 de Nieuwe Waterweg gegraven. De oorspronkelijke monding van de (Nieuwe en Oude) Maas (daar ook Brielse Maas genoemd) werd in 1950 bij Oostvoorne afgedamd. De vroegere loop is nog te herkennen aan de Botlek en het Brielse en Oostvoornse Meer.\nHet Scheur boog vroeger ter hoogte van de Maeslantkering naar het zuiden af, om via wat nu het Oostvoornse Meer is, in zee uit te monden. Bij de aanleg van de Nieuwe Waterweg, de doorgraving van de duinen over een lengte van ca. 4,3\u00a0km, werd het Scheur afgedamd. Dit verzande deel van het Scheur stond v\u00f3\u00f3r die tijd ook wel bekend als Pan of Krim.\nBruggen en tunnels.\nDe Nieuwe Maas doorkruist een van de dichtstbevolkte gebieden van Nederland en is dan ook op veel plaatsen overbrugd of ondertunneld. Van oost naar west (cursief: voormalig en de nummers in het overzicht corresponderen met de nummers op het kaartje rechts):\nLangs de rivier bevindt zich een omvangrijk haven- en industriegebied, vooral aan de zuidkant. Waterbus route 1 gaat over de Nieuwe Maas en de Noord."}
{"id": "9910", "revid": "231402", "url": "https://nl.wikipedia.org/wiki?curid=9910", "title": "Ophanging (levensbe\u00ebindiging)", "text": "Ophanging is een manier om de doodstraf te voltrekken en ook een soms gebruikte manier van moord of zelfmoord; in het laatste geval spreekt men ook wel van verhanging. Bij een executie door ophanging treedt de dood vaak op een andere manier in dan in het tweede geval.\nDoodstraf.\nOphanging als methode om mensen ter dood te brengen is al eeuwen oud. De methode geldt als oneervol, omdat deze in het verleden vooral voor het gewone volk werd gebruikt. Om deze reden werden na de Tweede Wereldoorlog veel veroordeelde oorlogsmisdadigers opgehangen in plaats van gefusilleerd.\nIn vroegere tijden kreeg een veroordeelde een touw om zijn nek geknoopt dat over een stevige tak werd geworpen. De veroordeelde werd vervolgens omhooggetrokken en stierf door verstikking. Later ontdekte men dat de dood sneller intrad wanneer de veroordeelde een val maakte. Bij experimenten ontdekte men dat bij een te korte val de veroordeelde langzaam stierf, terwijl er bij een te lange val een kans bestond dat het hoofd van de veroordeelde werd afgetrokken. Dat laatste gebeurde bij Barzan Ibrahim, het hoofd van de Mukhabarat, Saddams Geheime Dienst. Die werd op die manier ge\u00ebxecuteerd op 15 januari 2007 en raakte onthoofd. In de 19e eeuw werd ontdekt dat de ideale vallengte berekend kon worden door 1260 te delen door het gewicht van de veroordeelde (in Engelse ponden). Iemand van 50,8 kilogram (112 pond) zou een val van 3,43 meter (11,25 voet) moeten maken om onmiddellijk te sterven. Later werd de formule gecorrigeerd voor de leeftijd, geslacht, lichamelijke conditie en postuur. Door deze \"ideale\" val breekt de nek en wordt ook het ruggenmerg op een hoog niveau onderbroken (meestal tussen de eerste en de tweede wervel: \"hangman's fracture\"), waardoor onmiddellijk een verlamming van het gehele lichaam inclusief de ademhalingsspieren optreedt, zodat de veroordeelde niet meer kan spartelen en niet meer kan ademen. Daarnaast drukt het eigen lichaamsgewicht ook de halsslagaders dicht zodat de hersenen niet meer van bloed worden voorzien. Meestal zal vooral door dat laatste binnen circa tien seconden bewusteloosheid intreden en de hartdood na circa acht minuten.\nHet ophangen van veroordeelden werd, vooral in Engeland, meer en meer wetenschap. Halverwege de 20e eeuw was de gemiddelde tijd die verstreek tussen het uit de cel halen van een veroordeelde en zijn of haar dood 15 seconden. Er werden zelfs recordlijsten aangelegd: het offici\u00eble record staat sinds 8 mei 1951 op naam van Albert Pierrepoint, toen de veroordeelde James Inglis zeven seconden nadat hij uit zijn cel was gehaald met de strop om zijn nek door het valluik viel.\nIn Europa waren met name de Joden eeuwenlang doelwit van vervolging en ongelijke behandeling. Zij werden achtergesteld en zwaarder gestraft dan christenen. Opmerkelijk was het gebruik om Joden \"met honden te hangen\". Men hing de ter dood veroordeelde Jood omgekeerd aan de galg met naast hem twee honden. Wanneer het slachtoffer zich alsnog tot het christendom bekeerde, werd hij van die galg losgemaakt en, na een snelle doop en andere religieuze formaliteiten, onthoofd.\nOphanging dient te worden onderscheiden van \"omsnoering\" of wurging, waarbij een touw of tourniquet om de hals wordt aangetrokken.\n(Zelf)moord.\nToegepast als (zelf)moordmethode komt het breken van de nek (hangman's fracture) minder vaak voor, en leidt verhanging vaker tot het volgende:"}
{"id": "9911", "revid": "228541", "url": "https://nl.wikipedia.org/wiki?curid=9911", "title": "Lpg (brandstof)", "text": "Lpg staat voor liquefied petroleum gas. Lpg wordt ook wel 'autogas' genoemd, hoewel er ook andere gassen (met name aardgas en waterstofgas) gebruikt worden als autobrandstof.\nSamenstelling.\nLpg is een geraffineerde fossiele brandstof die onder atmosferische druk gasvormig is, maar vloeibaar is gemaakt door het onder druk te brengen.\nHet is een mengsel van propaan (C3H8) en butaan (C4H10). Afhankelijk van de gebruikelijke buitentemperatuur ter plaatse worden de twee gassen in een bepaalde verhouding gemengd. Propaan kookt vanaf \u221242\u00a0\u00b0C en butaan vanaf \u22120,6\u00a0\u00b0C. Bij hogere temperaturen wordt meer butaan gebruikt, terwijl bij lagere temperaturen meer propaan aan het mengsel wordt toegevoegd omdat butaan bij lage temperaturen niet genoeg verdampt.\nEr wordt dan na de raffinage aan het reukloze mengsel van propaan en butaan een reukstof (mercaptaan) toegevoegd om eventuele lekkages beter te kunnen opmerken.\nGebruik.\nLpg wordt gebruikt als brandstof in mengselmotoren voor onder andere auto's, heftrucks en boten.\nMengsels van propaan en butaan worden ook gebruikt als drijfgas in spuitbussen. Door het kiezen van de verhouding tussen propaan en butaan, kan daarbij de gewenste dampdruk nauwkeurig worden ingesteld, alhoewel die afhankelijk blijft van de omgevingstemperatuur.\nOok kan er gekookt worden op lpg.\nHerkomst.\nLpg ontstaat bij productie en behandeling van aardgas en aardolie en is dus een fossiele brandstof. Er bestaat ook bio-lpg, maar dit speelt (vooralsnog) geen rol van betekenis. Ongeveer 60% van de lpg wordt gewonnen uit gasvelden tegen 40% die vrijkomt als bijproduct uit raffinage van olie. Ook bij het vloeibaar maken van aardgas wordt de lpg van het gasmengsel gescheiden omdat het mengsel anders zou bevriezen.\nIn Nederland werd in 1955 lpg ge\u00efntroduceerd door Bessel-Kok (BK Gas).\nLpg-installaties.\nG1.\nLpg-installaties van de eerste generatie (G1) bestonden uit een gastank ergens achter in het voertuig, soms in de plaats van de benzinetank, een leiding voor het vloeibare gas vanuit de tank naar het motorcompartiment, een verdamper en een mengstuk op of onder de carburateur.\nIn de verdamper verdampt lpg. Omdat daarvoor warmte nodig is c.q. warmte aan de omgeving onttrokken wordt, is de verdamper ook aangesloten op het koelsysteem van de motor, in dit geval om de verdamper te verwarmen. De verdamper regelt de druk van het gas aan de hand van de druk (deelvacu\u00fcm) in het inlaatspruitstuk. Het gas stroomt dan via een leiding naar een mengstuk voor of achter de carburateur, waar het met lucht de motor wordt ingezogen. Ditzelfde systeem werkt ook voor een motor met mechanische, drukgeregelde injectie.\nIn of ergens onder het dashboard zit een keuzeschakelaar ingebouwd waarmee de bestuurder lpg of benzine kan inschakelen. Deze schakelaar bedient twee elektromagnetische ventielen in de lpg- en benzineleidingen naar de motor.\nG2.\nSysteem van de tweede generatie (G2) kan een gasventurisysteem of een dampgasinjectiesysteem zijn. De gastoevoer wordt echter geregeld door middel van een computer. Hierdoor zijn deze systemen zuiniger en schoner dan een G1-systeem. De apparatuur kan gelijk zijn aan deze van de G3-installaties maar G2-systemen genieten niet het fiscale voordeel, omdat het voertuig niet aan de ECE94-12-emissie-eisen voldoet, of niet getest is bij een erkende keuringsinstantie.\nG3.\nDe lpg-installaties van de derde generatie worden G3-installaties genoemd. Er bestaan verschillende soorten G3-installaties. Deze maken gebruik van de aansturingstijden voor de benzine-injectoren, berekend door een \"electronic control unit\" (boordcomputer). Deze tijden worden omgerekend naar stuurtijden voor de gasinjectoren. Hierdoor is er nauwelijks nog sprake van vermogensverlies, zoals bij oudere generaties het geval was. G3-installaties worden via de wegenbelasting gesubsidieerd. In Europa bestaan emissienormen die al schoner zijn, zoals bijv. Euro5 en Euro6.\nSequenti\u00eble installaties.\nSequenti\u00eble installaties hebben een eigen doseerventiel per cilinder. Deze moderne installaties hebben meestal geen eigen rekenmodule, maar rekenen het door de boordcomputer berekende kenveld om naar equivalente gasvolumes. Daarom is de ombouw en programmering eenvoudiger. Een multipointinjectiesysteem is echter een voorwaarde. Nieuwere auto's hadden al sinds halverwege jaren negentig deze technologie. Met deze installaties kon het \"Euro-On-board diagnostics\" (EOBD) gebruikt worden.\nVSI-installatie.\nVSI is de afkorting van \"vapour sequential injection\", vrij vertaald \"dampvormige sequenti\u00eble injectie\". Het systeem werkt volledig ge\u00efntegreerd met het benzinemanagement van de motor, wat als voordeel heeft dat de EOBD-functie van de wagen niet be\u00efnvloed wordt door het lpg-systeem. Door net zo als op benzine per cilinder de lpg te injecteren is er geen merkbaar verschil meer tussen het rijden op benzine of lpg.\nVSI-DI-installatie.\nDe VSI-DI-installatie is een afgeleide van de VSI-installatie. VSI-DI is speciaal ontwikkeld voor auto's met een brandstofsysteem met directe injectie (DI-motor).\nLPI-installaties.\nLPI is de afkorting van \"liquid propane injection\" en betekent: injectie met vloeibare propaan. De sequenti\u00eble gasinjectie in vloeibare vorm kan gezien worden als de nieuwste generatie gassystemen (de zogenaamde vijfde generatie). Het grote voordeel van vloeibare injectie is de koelende werking van het verdampen van het gas in de cilinder. Zo ontstaat een betere vullingsgraad van de cilinders en daarmee een betere prestatie van de motor. Een nadeel is een iets hoger brandstofverbruik. Deze techniek was al aan het begin van de jaren negentig bekend.\nLPdi-installaties.\nHet zogenaamde LPdi-systeem (\"liquid propane direct injection\") injecteert het lpg, net als bij de benzinemotor, direct in de cilinder. Het LPdi-systeem komt voor verschillende merken, motoren en directe inspuitingtechnologie\u00ebn beschikbaar, waardoor nu meer nieuwe auto's technisch in aanmerking komen voor lpg. Aanpassingen aan het koelsysteem van de motor zijn niet nodig, daarnaast behoeft LPdi-techniek geen onderhoud. Ook blijft de emissiegoedkeuring (Euro-norm) ongewijzigd van kracht.\nLpg en hoge brandstofprijzen.\nIn de zomer en het najaar van 2005 begon lpg steeds populairder te worden, wat een rechtstreeks gevolg van de stijgende brandstofprijzen was, omdat de prijs van benzine binnen korte tijd veel toenam, terwijl de prijs van lpg gelijk bleef. De installateurs van de lpg-installaties werkten zelfs met wachttijden, omdat ze niet aan de vraag konden voldoen. In 2022 is de benzineprijs boven de 2,50 euro per liter gekomen, wat wederom zorgt voor een stijging van interesse in LPG. Kort daarna daalde de belangstelling weer, met de toenemende komst van elektrische en hybride auto's.\nAfhankelijk van inbouwkosten, motorrijtuigenbelasting, voetuiggewicht en benzine/lpg-prijs, is het vaak bij ongeveer 15.000\u00a0km/jaar voordeliger om op lpg te rijden dan op benzine. Bij aanschaf van een tweedehands auto op lpg ligt deze afstand aanzienlijk lager omdat de inbouw van de lpg-installatie al is afgeschreven.\nVoor auto's met een G3-lpg-installatie tot 850 kg wordt in Nederland geen extra motorrijtuigenbelasting geheven, waardoor er voor die auto's geen minimumaantal terugverdienkilometers per jaar is, en een lpg-installatie zich uiteindelijk altijd terugverdient.\nMotoren van oudere auto's die niet geschikt zijn voor loodvrije benzine, kunnen niet langdurig op lpg lopen. Hier moet loodvervanger aan de benzine worden toegevoegd of er moeten klepzittingen van hard staal (\"stellite\" of inconel) in de cilinderkop worden gemonteerd.\nEen G3-status wordt enkel verleend op omgebouwde auto's die qua uitstoot voldoen aan emissienorm 94/12. Praktisch betekent dit dat alle auto's vanaf 1 januari 1995 die omgebouwd zijn naar lpg in aanmerking komen voor de belastingkorting.\nExplosiegevaar.\nOmdat lpg(-damp) in een bepaalde verhouding met lucht gemengd explosief is (zie explosiegrens), mogen tankstations met lpg vaak niet in de directe omgeving van woningen gebouwd worden. Het transport van lpg kan gevaar opleveren. Zo ontplofte in juni 2009 een treinwagon met lpg in het Italiaanse Viareggio. Daarom probeert men dit transport te beperken.\nUit onderzoek is gebleken dat lpg-tanks in auto's dermate sterk zijn dat deze bij auto-ongelukken vrijwel nooit scheuren, in tegenstelling tot benzinetanks. Bovendien hebben lpg-tanks een voorziening die de gasstroom uit een gescheurde gasleiding afsluit. Een lpg-tank mag om veiligheidsredenen voor maximaal 80% gevuld worden.\nIn Belgi\u00eb was tot 8 november 2002 parkeren in ondergrondse parkeergarages bij wet verboden. Lpg is zwaarder dan lucht waardoor het bij een lek zich op de grond verzamelt. Om te voldoen aan brandveiligheidsnormen dienen parkeergarages sensoren te plaatsen in de grond, die eventuele lekken kunnen detecteren. Gezien de meerkosten van deze sensoren kiezen de meeste ondergrondse parkeergarages in Belgi\u00eb om lpg te blijven verbieden."}
{"id": "9915", "revid": "836351", "url": "https://nl.wikipedia.org/wiki?curid=9915", "title": "Christo", "text": "Christo Vladimirov Javacheff (Bulgaars: \u0425\u0440\u0438\u0441\u0442\u043e \u0412\u043b\u0430\u0434\u0438\u043c\u0438\u0440\u043e\u0432 \u042f\u0432\u0430\u0448\u0435\u0432) (Gabrovo, 13 juni 1935 \u2013 New York, 31 mei 2020) of kortweg Christo was een Bulgaars-Amerikaans architect, beeldhouwer, installatiekunstenaar, schilder en tekenaar. Hij is vooral bekend vanwege zijn 'inpakkunst', die in nauwe samenwerking met zijn vrouw, Jeanne-Claude Denat de Guillebon, ontstond.\nLevensloop.\nBeginjaren.\nHij werd geboren in Gabrovo in Bulgarije. Zijn vader, Vladimir Javacheff, was wetenschapper. Zijn moeder, Tsveta Dimitrova, was als secretaresse verbonden aan de kunstacademie van Sofia. De kunstenaars die bij zijn moeder op bezoek kwamen ontdekten het artistieke talent van de jonge Christo.\nChristo's overgrootvader was Friedrich Fischer, deze stuurde zijn zoon (de grootvader van Christo) Vitus Fischer naar Bulgarije om daar een kogellagerfabriek op te richten. Deze fabriek ging failliet omdat er een ongeluk gebeurde waarbij veertien doden vielen en omdat er in het agrarische Bulgarije nauwelijks markt was voor de kogellagers. Vitus Fischer nam toen de naam aan van Dimitri Javacheff (de naam van een van de verongelukte arbeiders) en ging als een gewone Bulgaar werken in een zuivelfabriek. De zoon van Dimitri Vladimir Javacheff, de vader van Christo, was een succesvolle maar arme wetenschapper. Christo werd zich in de jaren 1970 bewust van zijn Duitse voorouder en kreeg alsnog 49% van de erfenis van Friedrich Fischer. Deze erfenis is gegeven aan goede doelen.\nVan 1952 tot 1956 studeerde Christo aan de kunstacademie in Sofia. Daarna studeerde hij een jaar in Praag. In 1957 vluchtte hij naar Oostenrijk. Hier studeerde hij aan de Akademie der bildenden K\u00fcnste Wien. Vanuit Wenen ging hij na korte tijd naar Gen\u00e8ve en Parijs. In Parijs leefde hij een armoedig en ge\u00efsoleerd leven als portretschilder. Hij raakte ge\u00efnspireerd door de werken van Joan Mir\u00f3, Nicolas de Sta\u00ebl, Jackson Pollock, Jean Tinguely en vooral ook Jean Dubuffet. In Parijs had hij (zonder er zich bij aan te sluiten) nauwe banden met de nouveau r\u00e9alistes.\nCarri\u00e8re.\nIn januari 1958 maakte hij zijn eerste 'inpakkunst'. Bij deze eerste kunstvoorwerpen werd het verpakkingsmateriaal geschilderd of anderszins bewerkt. Vanaf 1959 liet hij het verpakkingsmateriaal onveranderd. Dieter Rosenkranz kocht enkele van deze eerste werken en bracht Christo in contact met Yves Klein en de kunsthistoricus Pierre Restany.\nChristo werkte vanuit de Verenigde Staten altijd samen met zijn vrouw. Christo en Jeanne-Claude vonden het als kunstenaars belangrijk dat zij samen genoemd worden. In de praktijk werkte Jeanne-Claude meer als de public relations manager en zorgde ze voor de praktische logistiek terwijl Christo meer werkte aan het creatieve proces. Hij tekent de voorontwerpen die ook verkocht worden om de projecten te financieren. Alle beslissingen zowel de creatieve als de logistieke, werden door Christo en Jeanne-Claude samen genomen. Verder dan de kunstenaars die conceptuele kunst brengen waarbij het bij een concept blijft, hebben Christo en Jeanne-Claude hun idee\u00ebn werkelijk uitgevoerd. We zouden het landschapskunstwerken kunnen noemen waarbij het landschap zowel stedelijk als landelijk kan zijn.\nDe kunstzinnige strategie van Christo en Jeanne-Claude was om grote opvallende bouwwerken of landschappen met stof tijdelijk 'aan te kleden'. Het inpakken van gebouwen of objecten leidt tot de abstractie van deze onderwerpen. Voorbeelden van dit soort werk zijn de Pont Neuf in Parijs (1985), de Rijksdag in Berlijn (1995). In het Central Park in New York voerden zij een kunstproject uit in 2004.\nVoor Christo en Jeanne-Claude was het zeer belangrijk dat de werken toegankelijk zijn voor het grote publiek. Meestal kost het veel overtuigingskracht en duurt het lange tijd voordat een gepland project daadwerkelijk uitgevoerd kan worden. Voor de uitvoering van hun projecten maakten ze gebruik van een grote groep medewerkers. Het resultaat van hun werk is puur esthetisch bedoeld en heeft tot doel de mensen 'met andere ogen' te laten kijken naar de omgeving.\nChristo en Jeanne-Claude financierden de projecten, die erg kostbaar zijn om uit te voeren, enkel met de verkoop van tekeningen, voorontwerpen en vroeger werk, bijvoorbeeld ingepakte voorwerpen. Zij weigerden elke vorm van sponsoring. Ook werden alle \"vrijwilligers\" die meewerkten aan de projecten betaald. \u2018Wij verkopen alles wat we hebben, maar houden er zelf niets aan over. Zo zijn we aan niemand verantwoording schuldig\u2019, zei Jeanne-Claude op een persconferentie naar aanleiding van de opening van de Gates.\nIn september 2021 werd de Arc de Triomphe in Parijs ingepakt, tekeningen voor dit project werden in 1962 al op papier gezet. Eigenlijk zou dit al in 2020 gebeuren, maar werd door de coronacrisis uitgesteld. Door het overlijden van Christo werd het project postuum uitgevoerd door zijn neef Vladimir Javacheff.\nPriv\u00e9leven.\nIn oktober 1958 ontmoette Christo Jeanne-Claude Denat de Guillebon, met wie hij 28 november 1962 trouwde. 11 mei 1960 werd hun zoon Cyril geboren. Vanaf februari 1964 woonden Christo en Jeanne-Claude in de Verenigde Staten. Christo werd in 1973 Amerikaans staatsburger, Jeanne-Claude volgde in 1984, maar behield ook haar Franse paspoort. Op 18 november 2009 overleed Jeanne-Claude in een New Yorks ziekenhuis aan complicaties bij een hersenaneurysma.\nChristo overleed op 31 mei 2020 op 84-jarige leeftijd."}
{"id": "9917", "revid": "53756", "url": "https://nl.wikipedia.org/wiki?curid=9917", "title": "Beerdiertjes", "text": "Beerdiertjes (Tardigrada) of waterbeertjes zijn een stam van minuscule meercellige dieren. Beerdiertjes bereiken een lichaamslengte van ongeveer een halve millimeter en een breedte van ongeveer 0,2 millimeter, waardoor ze met het blote oog bijna niet te zien zijn, en zeker niet in de vrije natuur. Ze zijn echter zeer algemeen: een enkele pluk mos kan tot duizenden exemplaren herbergen. Beerdiertjes vormen een groep uit het dierenrijk waarvan nog niet veel bekend is.\nBeerdiertjes hebben een cilindervormig lichaam, dat bij sommige soorten is afgeplat. Alle soorten hebben een in vijf delen verdeeld lichaam dat bestaat uit een kop en vier achterlijfsegmenten. Elk achterlijfsegment heeft \u00e9\u00e9n paar poten. Vanwege het aantal poten werd lange tijd gedacht dat de beerdiertjes verwant waren aan de spinachtigen, maar tegenwoordig denken biologen dat ze evolutionair meer gerelateerd zijn aan de fluweelwormen.\nDe stam van de beerdiertjes werd voor het eerst beschreven in 1773, en omvat de klassen Heterotardigrada en Eutardigrada. Mogelijk bestaat er ook nog een klasse Mesotardigrada die slechts wordt vertegenwoordigd door een enkele soort. Deze laatste werd in 1937 in Japan beschreven maar de soort is onvindbaar. Mogelijk is het een hoax of is de soort inmiddels uitgestorven. Er zijn ongeveer 1150 bekende soorten in de groep van de Tardigrada.\nBeerdiertjes worden beschouwd als de veerkrachtigste en moeilijkst uitroeibare dieren op aarde. Ze overleven extreme temperaturen en kunnen lange tijd zonder voedsel en water. Ze overleven zelfs gebrek aan zuurstof en weerstaan hoogenergetische straling. Wetenschappelijk onderzoek naar de fysiologie van verschillende beerdiersoorten heeft vooralsnog geen bruikbare biotechnologische (bijvoorbeeld medische) toepassingen opgeleverd.\nNaam en ontdekkingsgeschiedenis.\nBeerdiertjes staan bekend onder verschillende andere namen, zoals tardigraden, waterbeertjes en mosbeertjes. Ze moeten niet verward worden met de mosdiertjes (Bryozoa), die tot een andere stam van het dierenrijk behoren.\nBeerdiertjes werden in 1773 voor het eerst beschreven en getekend door Johann August Ephraim Goeze (1731\u20131793), een Duitse pastor en zo\u00f6loog. Hij noemde de diertjes 'kleine waterbeer' (Duits: kleiner Wasserb\u00e4r) omdat het wat gekromde lichaam en de onhandige tred hem deden denken aan een beer. De Italiaanse bioloog Lazzaro Spallanzani (1729\u20131799) was ge\u00efnteresseerd in het vermogen van sommige diertjes om op te drogen om later weer volledig functioneel te worden. Hij onderzocht onder andere raderdiertjes en rondwormen en was later een verzamelaar van beerdiertjes. Spallanzani was de eerste die ontdekte dat beerdiertjes in extreme omstandigheden kunnen overleven door vrijwel geheel op te drogen. In 1776 gaf hij een wetenschappelijke naam aan de groep; Tardigrada. De naam is een verwijzing naar hun trage manier van voortbewegen. Tardigrada betekent vrij vertaald 'langzame stapper' en is een samenstelling van de Latijnse woorden \"tardus\", 'langzaam', en \"gradus\", 'stap'.\nIn 1869 onderzocht de Britse bioloog Thomas Huxley de kleine diertjes onder een lichtmicroscoop. Zij deden hem door het bolle, iets gekromde lichaam en de wat onhandige, slingerende manier van voortbewegen \u2212 net als Goeze \u2212 denken aan een beer. Huxley gaf ze de naam 'water bears' (waterbeertjes). Hieraan is ook de Nederlandstalige naam beerdiertjes te danken.\nVerspreiding en habitat.\nHet verspreidingsgebied van beerdiertjes beslaat de gehele aarde: ze hebben een kosmopolitische verspreiding. Er zijn soorten bekend in gebieden van de polen tot aan de evenaar, zowel in zee als op het land. Op het land worden ze aangetroffen in vochtige planten zoals mossen, maar ook in vochtig zand. Ze zijn waargenomen in het Himalayagebergte tot boven de 6000 meter, in zee\u00ebn tot een diepte van 4690 meter en in zoetwatermeren tot een diepte van 150 meter.\nHabitat.\nBeerdiertjes komen voor in zeer uiteenlopende biotopen. De meeste soorten leven in vochtige omgevingen op het land, maar beerdiertjes komen ook voor in zout en in zoet water. Enkele soorten komen vrijwel wereldwijd op land voor, zoals \"Macrobiotus hufelandi\". De meeste soorten leven echter in gebieden met een gematigd klimaat en slechts een relatief klein aantal soorten komt voor in tropische gebieden. Beerdiertjes leven in de kleinst mogelijke microhabitats; sommige soorten zijn zo klein dat ze kunnen leven in de ruimtes tussen de zandkorrels op het strand. Deze levenswijze wordt wel mesopsammon (meso = tussen, psammos = zand) genoemd.\nLandbewonende soorten hebben een voorkeur voor planten die groeien onder overwegend vochtige omstandigheden, zoals mossen en korstmossen. Beerdiertjes worden veel gevonden in verschillende soorten haakmos (\"Rhytidiadelphus\"), zoals riempjesmos (\"Rhytidiadelphus loreus\") en gewoon haakmos (\"Rhytidiadelphus squarrosus\"). De diertjes gebruiken de mossen niet alleen als voedsel, maar benutten ook de vele vertakkingen van het mos om zich te verschuilen tegen grotere predatoren. Om dezelfde reden leven ze ook op levermossen. Op het land levende soorten kunnen slecht tegen stromend water omdat ze makkelijk worden weggespoeld.\nBeerdiertjes komen voor in omgevingen met grote temperatuurschommelingen; tevens zijn ze bestand tegen een sterk wisselende vochtigheid. Beerdiertjes bewonen vaak tijdelijke wateren, zoals waterplassen en droogvallende meren en rivieren. Soorten die in mossen leven drogen regelmatig uit bij een gebrek aan regen. Soorten die in getijdengebieden leven worden blootgesteld aan droogte en aan de zon elke keer dat het eb wordt. Dergelijke soorten leven in constant stromend water en hebben langere klauwtjes om zich beter aan het substraat te hechten. Van slechts enkele soorten die in het water leven is bekend dat ze kunnen zwemmen. Bij deze soorten zwelt het lichaam op door water op te nemen; het lichaam lijkt dan enigszins op dat van een kwal.\nBeerdiertjes kunnen massaal voorkomen: in een enkele pluk mos kunnen vele honderden exemplaren leven. Bij een onderzoek in 1929 werden in een droog plukje mos van 0,0286 gram 660 beerdiertjes geteld, wat neerkomt op 22.000 exemplaren per gram. Tijdens een onderzoek in 1977 bleken er gemiddeld 228,7 beerdiertjes op een vierkante centimeter mos te leven.\nBeerdiertjes kunnen in droge toestand \u2013 waarbij ze zeer klein en licht zijn \u2013 meegenomen worden door de wind. Zo kunnen ze gebieden koloniseren die op relatief grote afstand liggen van de plaats waar ze zijn opgedroogd.\nBelgi\u00eb en Nederland.\nOp de stranden van Belgi\u00eb en Nederland zijn de soorten \"Batillipes phreaticus\", het zeebeertje (\"Echiniscoides sigismundi\"), \"Batillipes mirus\" en \"Batillipes tubernatis\" aangetroffen. Het vulpenstekelstrandbeerdiertje (\"Batillipes pennaki\") werd voor het eerst in 2015 ontdekt op de stranden van de Oosterschelde. In Nederland zijn achttien verschillende soorten beerdiertjes aangetroffen, deze zijn in de onderstaande uitklapbare tabel weergegeven.\nUiterlijke kenmerken.\nWaterbeertjes hebben een bilateraal symmetrisch lichaam. Het is opgebouwd uit vijf segmenten: het voorste segment is het kopsegment, gevolgd door vier lichaamssegmenten die elk een paar poten dragen.\nWaterbeertjes behoren tot de kleinste meercellige dieren. De grootste soorten bereiken een lichaamslengte van 1,2 millimeter. De kleinste soorten zijn in het volwassen stadium 0,08 millimeter lang. De soorten die in zee leven blijven vaak erg klein, en worden meestal niet langer dan 0,1 tot 0,3\u00a0mm. Mannetjes worden bij veel soorten ongeveer even groot als vrouwtjes, bij sommige soorten blijven ze veel kleiner.\nDe soorten uit het geslacht \"Pseudechiniscus\" zijn een voorbeeld van een groep van kleinere soorten, zij worden ongeveer 0,1 tot 0,25 millimeter lang. De soorten die tot het geslacht \"Milnesium\" behoren zijn groter en kunnen tot ongeveer een millimeter lang worden. \"Macrobiotus hufelandi\" is een van de grootste soorten en bereikt een lengte tot 1,2 millimeter. Alle andere soorten hebben een lengte die hier tussenin ligt, zoals \"Diphascon\" (0,2 - 0,4\u00a0mm), \"Ramazzottius\" (0,2 - 0,35\u00a0mm) en \"Hypsibius\" (tot 0,35\u00a0mm).\nDe lichaamsgrootte is afhankelijk van de omgevingstemperatuur waarin het diertje opgroeit. Bij de soort \"Isohypsibius dastychi\" worden exemplaren die bij 12 graden Celsius opgroeien aanmerkelijk groter dan exemplaren die bij 20\u00a0\u00b0C volwassen worden.\nGrotere soorten beerdiertjes zijn op een objectglaasje met het blote oog n\u00e9t zichtbaar als de lichtval optimaal is. Het diertje is dan te zien als een minuscuul, bleek stipje.\nKop.\nHet segment aan de voorzijde van het beerdiertje, ook wel het kopsegment of cephalon genoemd, vormt de kop. Bij sommige soorten is de kop enigszins afgesnoerd van het lichaam. Op het kopsegment zijn bij een aantal soorten kleine uitsteekseltjes aanwezig zoals papillen of haartjes (cirri) die dienen als tastorganen. Ook meer opvallende uitsteeksels aan de kop zijn echter niet ongebruikelijk. De soort \"Cornechiniscus cornutus\" bijvoorbeeld heeft twee hoornachtige structuren aan de bovenzijde van de kop. De kop met de ogen en de mondopening vormt geen rechte lijn met het lichaam, maar is vaak iets onder het lichaam gekromd.\nDe ogen zijn alleen onder een sterke microscopische vergroting te zien. Niet alle soorten hebben echter ogen; dit verschilt per groep. Soorten uit het geslacht \"Diphascon\" hebben altijd ogen. Binnen het geslacht \"Hypsibius\" komen zowel soorten met als soorten zonder ogen voor. De ogen zijn eenvoudig en bestaan uit vijf cellen waarvan er \u00e9\u00e9n lichtgevoelig is, deze is voorzien van pigmenten. De lichtgevoelige cel staat in verbinding met de zenuwknopen of ganglia. Bij veel soorten is onder de huid een doorzichtige structuur aanwezig die dient als lens. Deze lens lijkt op de enkelvoudige oogcellen van sommige insecten (ocelli) en wordt ook wel ommatidium genoemd. De kleur van de ogen is meestal bleek tot wit, maar kan ook rood (geslacht \"Echiniscus\") of zwart (geslacht \"Pseudechiniscus\") zijn. Omdat beerdiertjes zo klein zijn, zijn de ogen op veel foto's niet zichtbaar. Vaak wordt op het lichaam of de poten gefocust waardoor de ogen wegvallen.\nDe plaats van de mondopening hangt af van het voedsel dat gegeten wordt. Bij de detritus-etende soorten is de mondopening aan de onderzijde van de kop gelegen. Bij de andere beerdiertjes is de mond aan het uiteinde van de kop gepositioneerd. Als een beerdiertje vervelt gaan de monddelen als eerste verloren, en nadat de vervelling is voltooid worden weer nieuwe gevormd. Als gevolg hiervan kan een beerdiertje tijdens de vervelling niet eten.\nLichaam.\nHet lichaam van een beerdiertje heeft de vorm van een enigszins uitgerekt ovaal en doet denken aan een kleine, korte rups. De bovenzijde is bol, de onderzijde is iets afgeplat. Het lichaam is verdeeld in vijf segmenten; dit is bij veel soorten echter niet duidelijk te zien. Beerdiertjes hebben meestal geen eigen lichaamskleur, maar bij sommige soorten bevat de huid stoffen die het beerdiertje een bruine, gele, groene, oranje, roze, rode, paarse of zwarte kleur geven. Deze pigmenten dienen waarschijnlijk als antioxidanten om het lichaam te beschermen als de diertjes ineen zijn geschrompeld. Soorten die plantenvloeistoffen eten krijgen veel chlorofyl binnen waardoor het lichaam groen van kleur kan worden. Bij de vertering van het plantaardig materiaal verandert de kleur hiervan naar geel tot roodbruin. De lichaamskleur van plantenetende beerdiertjes is hierdoor veranderlijk.\nHet gehele lijf is omgeven door een dunne lichaamswand die het lichaam afschermt van de buitenwereld. Deze huid, die zeer dun en doorzichtig is, bestaat uit tot zeven verschillende lagen eiwitten. De huid is permeabel voor stoffen als zuurstof zodat beerdiertjes door hun huid kunnen ademhalen. De buitenste huid wordt gevormd uit een daaronder gelegen binnenste huidlaag, de epidermis. De buitenste huid wordt de cuticula genoemd en bestaat net als bij geleedpotigen uit chitine. Daarnaast zijn in de huid eiwitten aanwezig die verwant zijn aan albumine (albumino\u00efden). Deze eiwitten zijn waterminnend en zwellen op als ze vochtig worden om weer in te krimpen bij droogte. De huid van veel beerdiertjes die op het land leven heeft verharde, plaatachtige delen die soms een gegroefd oppervlak hebben. Deze platen kunnen zowel op de buikzijde als op de rugzijde voorkomen en vormen een beschermend pantser dat helpt om het lichaam te beschermen als het inkrimpt bij uitdroging.\nNet als op de kop kunnen ook op het lichaam uitsteeksels aanwezig zijn, bijvoorbeeld kleine haartjes of papillen. Bij een aantal soorten zijn zeer lange, dunne haartjes aanwezig die dungezaaid voorkomen op het lichaam, bijvoorbeeld bij de soort \"Echiniscus trisetosus\". Het is onbekend of deze structuren een functie hebben als chemische- of tastzintuiglijke orgaantjes, of dat ze werken als een soort rietjes die het water in de omgeving door capillaire werking naar het lichaam leiden. De uitsteeksels aan de achterzijde van het lichaam worden ook wel clava genoemd.\nPoten.\nElk achterlijfsegment heeft een paar poten, die lijken op kleine stompjes. De poten zijn zacht, worden omhuld door een dunne huid en zijn gevuld met lichaamsvloeistof. Bij een aantal soorten zijn de pootjes uitstulpbaar als een ballon. Van enkele soorten is bekend dat ze zuignapjes hebben aan de poten die dienen om zich vast te hechten. De poten van beerdiertjes vertonen veel overeenkomsten met die van fluweelwormen.\nDe poten zijn niet geleed en hebben dus geen gewrichten, maar ze zijn wel gesegmenteerd. De voorste drie paar poten zijn zijwaarts gericht en dienen om het lichaam voort te \"trekken\" over het substraat. De poten van het achterste segment zijn naar achteren gericht en worden voornamelijk gebruikt om houvast te vinden in de ondergrond. Vermoed wordt dat de achterste poten zodanig zijn gevormd dat ze het lichaam ook vooruit kunnen \"duwen\" over de ondergrond, net als de naschuiver van een rups.\nAan de uiteinden van de poten zijn meestal vier vingerachtige uitstulpingen aanwezig, die duidelijk waarneembare klauwtjes dragen. De klauwtjes zijn altijd gepaard, de meeste soorten hebben twee of vier klauwtjes, maar dit kan oplopen tot acht. De klauwtjes kennen een grote variatie in vorm en lengte; veel groepen zijn aan de vorm van de klauwtjes tot op soortniveau te determineren. Bij sommige soorten ontbreken klauwtjes echter op een aantal van de pootuitstulpingen. Bij de in 2014 beschreven soort \"Mutaparadoxipus duodigifinis\" zijn aan het uiteinde van de voorste drie potenparen alleen klauwtjes aanwezig op de eerste drie pootuitstulpingen, de vierde heeft geen klauwtje. Het achterste potenpaar echter bezit alleen klauwtjes op het tweede en derde pootuitsteeksel.\nInwendige anatomie.\nHoewel ze erg klein zijn, hebben de diertjes een vertakt zenuwstelsel en een uit verschillende delen bestaand spijsverteringskanaal. Ze hebben echter geen met de Hart en vaatstelselbloedsomloop vergelijkbaar vaatstelsel en ook een gespecialiseerd ademhalingsstelsel ontbreekt. Soorten die in zoet water leven hebben drie of vier kleine klieren in het lichaam. Deze klieren zijn eenvoudig van structuur en iedere klier bestaat uit slechts drie tot negen cellen. De functie van de klieren is nog onbekend, vermoedelijk spelen ze een rol bij de zuurstofhuishouding.\nSpijsvertering.\nAan het begin van het spijsverteringskanaal bevinden zich twee uitstulpbare en langwerpige monddelen, die stiletten worden genoemd. Deze hebben een verharde structuur en zijn soms verkalkt. De uiteinden van de stiletten bevatten rijen kleine tandjes. De tandjes worden niet gebruikt om te kauwen, maar om de monddelen aan het voedsel te hechten. De stiletten hebben een dubbele functie. Ze worden bij het eten als een naald in de cellen van de voedselbron gestoken waarna de celinhoud van de voedselbron als door een rietje naar binnen wordt gezogen.\nAchter de mondopening bevindt zich een op een slokdarm gelijkend kanaal (farynx) dat voorzien is van spieren. Aan iedere zijde van de farynx is een speekselklier gelegen. In de farynx zijn soms verharde staafjes aanwezig die zorgen voor stevigheid, maar wellicht ook dienen om het voedsel te vermalen. De spieren van de farynx pompen het voedsel door samentrekkende bewegingen vanuit de mond de darmen in. In het voorste deel van de darmen heerst een lage pH, die veroorzaakt wordt door zure stoffen. Nadat het bewerkte voedsel het bredere middendeel van de darmen is gepasseerd wordt het in het derde en laatste deel van de darmen geleid. In deze einddarm heerst een basisch milieu.\nBeerdiertjes hebben een uitscheidingsorgaan aan de achterzijde van het lichaam dat in verbinding staat met vertakkingen van de darmen. Deze anus is altijd voor het achterste potenpaar gepositioneerd. De buisjes die naar de anus leiden zijn zo klein en dun dat ze lijken op de kleine lichaamskanaaltjes van insecten; de buizen van Malpighi. Bij insecten worden deze zeer kleine buisachtige kanaaltjes echter gebruikt voor de lichaamsademhaling en niet als uitscheidingskanaal. Bij veel soorten worden de afvalstoffen regelmatig uitgescheiden. Een uitwerpsel kan bijna een derde van de totale lichaamslengte bedragen. Er zijn ook soorten die de afvalstoffen ophopen in het lichaam en zich alleen tijdens een vervelling kunnen ontlasten.\nZenuwstelsel en ademhaling.\nBeerdiertjes hebben een goed ontwikkeld zenuwstelsel, dat in grote lijnen lijkt op een touwladder, net als bij gelede wormen en insecten. Het bestaat in totaal uit tien zenuwknopen of ganglia. Twee ervan zijn boven het darmkanaal gelegen. De voorste zenuwknoop, het cerebrale ganglion, bevindt zich bij de kop en kan beschouwd worden als de 'hersenen' van het diertje. Daarachter is de tweede zenuwknoop gepositioneerd, het subesophageale ganglion, dat de spijsvertering regelt. Vervolgens is in elk lichaamssegment aan de onderzijde een paar zenuwknopen aanwezig. Deze ganglia sturen de poten van het beerdiertje aan. Sommige zenuwcellen binnen de ganglia zijn gedifferentieerd, waardoor ze een functie hebben gekregen bij het immuunsysteem of bij het transport van specifieke neurotransmitters.\nBeerdiertjes hebben geen ademhalingsstelsel; de voor de celademhaling benodigde zuurstof wordt door de dunne huid via diffusie direct uit de lucht of het omringende water opgenomen. De zuurstof komt zo in de lichaamsvloeistoffen terecht en wordt door het lichaam gevoerd. Omdat de lichaamscellen dicht bij elkaar zijn gelegen kan zuurstof gemakkelijk doordringen naar alle weefsels. Alle soorten beerdiertjes zijn eutelisch; als een exemplaar eenmaal volwassen is, verandert het aantal lichaamscellen niet meer. Een jonge adult wordt groter doordat de lichaamscellen zelf groeien.\nVoedsel.\nBeerdiertjes hebben zich gespecialiseerd op verschillende voedselbronnen. De meeste soorten zijn fytofaag (ze leven van plantaardig materiaal). De andere soorten zijn veelal aaseter of carnivoor, en enkele soorten leven parasitair op hogere dieren. Vanwege hun zeer geringe lichaamslengte zijn de meeste beerdiertjes slechts in staat om individuele cellen leeg te zuigen. De cellen worden met de uitstulpbare monddelen (stiletten) doorboord en vervolgens leeggezogen. Dit verklaart de vaak groene tint van veel exemplaren die plantaardig materiaal eten, hoewel de meeste geen eigen lichaamskleur hebben.\nBeerdiertjes die plantaardig materiaal eten voeden zich voornamelijk met celmateriaal afkomstig van planten, algen, mossen en korstmossen. Van een aantal soorten is bekend dat ze schimmels en bacteri\u00ebn eten. Van de soort \"Echiniscus molluscorum\" werden levende exemplaren aangetroffen in de uitwerpselen van bepaalde landslakken. Het is echter niet bekend of het beerdiertje zich heeft gespecialiseerd in slakkenmest of dat die dieren zijn opgegeten door de slak en dit hebben overleefd.\nAasetende soorten beerdiertjes leven van dode kleine wormen of dode soortgenoten. De carnivore soorten leven van andere kleine diertjes die zij levend buitmaken, zoals kleine wormen en raderdiertjes. Van de soorten \"Macrobiotus harmsworthi\" en \"Macrobiotus richtersi\" is bekend dat deze grote hoeveelheden nematoden eten. Laatstgenoemde soort eet gemiddeld 61 nematoden per etmaal.\nEr zijn ook beerdiertjes die andere soorten beerdiertjes levend buitmaken. Voorbeelden van dergelijke 'kannibalen' zijn de relatief grote soorten uit de geslachten \"Macrobiotus\" en \"Milnesium\", die jagen op kleinere soorten uit de geslachten \"Diphascon\" en \"Hypsibius\". In de darmen van de eerstgenoemde jagers werden resten van klauwen en monddelen van \"Diphascon\" en \"Hypsibius\" aangetroffen. Carnivore soorten kunnen zich sneller voortbewegen dan de plantenetende soorten.\nTen slotte zijn er beerdiertjes die zijn aan te merken als parasitair. Zij leven op de huid van andere organismen, onttrekken er voedsel aan en richten schade aan. Een voorbeeld is \"Tetrakentron synaptae\", die leeft op de zeekomkommer \"Leptosynapta galliennii\". Een andere soort, \"Echiniscoides hoepneri\", is een ectoparasiet van de gewone zeepok (\"Semibalanus balanoides\"). Beide soorten zijn obligaat parasitair; zonder hun specifieke gastheer kunnen ze niet overleven. Er zijn ook facultatief parasitaire beerdiertjes, die voordeel hebben van een gastheer maar hen niet nodig hebben om in leven te blijven. Een voorbeeld hiervan is \"Pleocola limnoriae\", die te vinden is op de boorpissebed (\"Limnoria lignorum\").\nVijanden.\nBeerdiertjes hebben verschillende vijanden, zoals kleine insecten, spinnen, mijten, springstaarten, slakken, kreeftachtigen en nematoden. Daarnaast worden ze aangetast door schimmels, zoals diverse schimmelsoorten uit het geslacht \"Lecophagus\". Ook de schimmel \"Ballocephala pedicellata\" is een beruchte parasiet; deze tast onder andere de beerdiersoorten \"Hypsibius dujardini\" en \"Diphascon pingue\" aan. Een andere schimmel die op beerdiertjes groeit is \"Haptoglossa mirabilis\".\nEen indirecte vijand van beerdiertjes is de mens. Als het substraat waarop ze leven blootstaat aan milieuvervuiling kan dit ook de beerdiertjes aantasten. Een verhoogde concentratie zware metalen en een slechte luchtkwaliteit zijn beide zeer schadelijk voor de dieren. Ook een verlaagde pH (verhoogde zuurgraad), bijvoorbeeld door een verhoogde concentratie zwaveldioxide of als gevolg van zure regen, is nadelig.\nVoortplanting en ontwikkeling.\nBij gunstige omstandigheden kunnen beerdiertjes zich het gehele jaar voortplanten. Voortplanting gebeurt in de regel door het afzetten van eitjes door het vrouwtje waarna het mannetje ze bevrucht. Beerdiertjes die in zee leven kennen doorgaans gescheiden geslachten, dus mannetjes en vrouwtjes. Bij veel soorten die in zoet water of op het land leven zijn mannetjes erg zeldzaam en bij een aantal soorten komen zelfs helemaal geen mannetjes voor. In deze situaties is vaak sprake van ongeslachtelijke voortplanting. Bij sommige beerdiertjes komt tweeslachtigheid voor, de dieren hebben dan zowel mannelijke als vrouwelijke voortplantingsorganen en bevruchten zichzelf.\nBeerdiertjes waarbij mannetjes en vrouwtjes zijn te onderscheiden kennen twee vormen van bevruchting, die tevens samenhangen met de oppervlaktestructuur van de eitjes. Bij de eerste groep worden de eieren afgezet in de huid van het vrouwtje, vlak voor zij gaat vervellen. Het mannetje spuit vervolgens zijn zaadcellen over de eieren zodat ze worden bevrucht. Bij dergelijke soorten paren soms meerdere mannetjes met het vrouwtje. Vlak na de bevruchting werpt het vrouwtje haar oude huid af, inclusief de inmiddels bevruchte eitjes. Bij de tweede groep worden de eitjes buiten het lichaam afgezet op een substraat of in natuurlijke holtes, waar ze door het mannetje worden bevrucht.Als substraat doen bijvoorbeeld afgeworpen vervellingshuiden van watervlooien dienst of minuscule sporendoosjes van mossen.\nAfhankelijk van de soort kan een mannetje meerdere malen sperma produceren, bij sommige soorten is dit slechts \u00e9\u00e9n keer mogelijk. Van enkele soorten is een vorm van paargedrag of balts bekend. De mannetjes stimuleren hierbij de vrouwtjes door hun cirri (tasthaartjes) tegen het lichaam van het vrouwtje te strijken.\nBeerdiertjes van soorten die geen of weinig mannetjes tellen zorgen vaak voor nageslacht door middel van maagdelijke voortplanting. Alle 150 soorten uit het geslacht \"Echiniscus\" bijvoorbeeld zijn parthenogeen. De vrouwtjes van dergelijke soorten hebben niet noodzakelijkerwijs een mannetje nodig maar produceren klonen van zichzelf. Het voordeel van maagdelijke voortplanting en tweeslachtigheid voor de verspreiding van de soort is dat een enkel beerdiertje een geheel gebied kan koloniseren.\nEi.\nDe eitjes van beerdiertjes zijn microscopisch klein en hebben een diameter van 0,07 tot 0,115 millimeter. De vorm van de eieren kan sterk verschillen. Bij de beerdiertjes die hun eieren afzetten in de vervellingshuid van het vrouwtje heeft het ei een glad oppervlak. Eieren die afgezet zijn buiten het lichaam zijn vaak voorzien van opstaande kegeltjes, stekels, haartjes of kransvormige, vertakte haartjes. Bij sommige soorten doet het ei met enige fantasie denken aan een kerstster of een zeemijn.\nDeze ornamenten dienen om de rolweerstand te vergroten zodat de eieren niet makkelijk van het substraat afglijden. Dergelijke structuren helpen waarschijnlijk ook bij het afweren van vijanden, het effici\u00ebnter kunnen vasthouden van water en het vergroten van het zuurstofopnemend vermogen van het ei. Ze beschermen het ei bovendien als het door andere dieren wordt aangeraakt en waarschijnlijk verhoogt het sterk vergrote lichaamsoppervlak de effici\u00ebntie van de gasuitwisseling van afvalstoffen tussen het ei en zijn omgeving.\nDe eieren kunnen een voor een worden afgezet maar worden ook wel in groepjes gedeponeerd, afhankelijk van de soort. Het aantal eieren is eveneens afhankelijk van de soort, vari\u00ebrend van enkele eieren tot ongeveer veertig. Het aantal eieren kan ook binnen een soort sterk vari\u00ebren, afhankelijk van de conditie van het vrouwtje. Vrouwtjes die goed doorvoed zijn produceren meer eieren dan vrouwtjes die slechtere condities hebben gekend. Ook is waargenomen dat vrouwtjes hun eieren doorslikken; naar wordt aangenomen om prote\u00efnen binnen te krijgen.\nDe incubatietijd bedraagt ongeveer twee weken tot een maand, waarna de juvenielen uit hun ei komen. Bij een aantal soorten komen de eieren niet allemaal tegelijkertijd uit maar verspreid over een langere periode. Van de soort \"Paramacrobiotus richtersi\" is bekend dat een aantal eieren na 30 tot 40 dagen uitkomt, andere eieren na 40 tot 60 dagen en sommige na 90 dagen. Daarnaast heeft een deel van de eieren een droge periode nodig, vervolgd door rehydratie, voordat ze kunnen uitkomen.\nJuvenielen.\nAls het embryo zich volledig heeft ontwikkeld, doorbreekt het jonge dier de eierschaal. Hiertoe gebruikt hij de monddelen (stiletten), die later dienen om voedseldeeltjes leeg te zuigen. Beerdiertjes kennen geen larvaal stadium. Uit de eieren kruipen jongen die reeds sterk lijken op de ouderdieren, ze zijn echter nog niet volwassen. De ontwikkelingsduur hangt af van de omgevingstemperatuur waarin het diertje opgroeit. Bij de soort \"Isohypsibius dastychi\" zijn exemplaren die bij 12 graden Celsius opgroeien veel later volwassen dan exemplaren die leven bij een temperatuur van 20\u00a0\u00b0C.\nVeel soorten uit de groep van de Heterotardigrada hebben als volwassen dier een sterke bepantsering, diverse lichaamsuitsteeksels zoals haartjes, of een combinatie hiervan. Deze zijn bij jonge dieren nog niet goed te zien, maar na iedere vervelling worden deze structuren groter.\nDe meeste beerdiertjes worden een paar maanden oud, als ze niet gehinderd worden door droogte. Veel soorten die in vochtig mos leven worden drie tot vier maanden oud. Uitschieters kunnen een leeftijd van meer dan twee jaar bereiken, exclusief inactieve perioden. Indien het langdurig droog blijft kan de levensduur worden opgerekt tot meerdere jaren.\nVervelling.\nNet als andere geleedpotigen moeten beerdiertjes regelmatig vervellen omdat hun huid niet meegroeit. Bij de meeste soorten zijn vier tot twaalf vervellingen normaal. De vervelling kan enkele uren tot verscheidene dagen duren. Beerdiertjes vervellen niet alleen als onvolwassen dier waarbij het na een laatste vervelling volledig is ontwikkeld; ze vervellen hun hele leven lang. De juvenielen vervellen echter vaker dan oudere beerdiertjes.\nTijdens de vervelling wordt de gehele lichaamshuid, inclusief die van de poten, de kop en de monddelen geheel vervangen, waarbij een nieuwe huid tevoorschijn komt. Eerst worden de monddelen (stiletten) afgeworpen en komt de huid rond de monddelen los van het lichaam. De inwendige monddelen worden teruggetrokken in de kop en vervolgens worden nieuwe monddelen gevormd. Tot slot wordt de rest van de huid afgeworpen, waarbij ook de binnenzijde van de darm wordt vervangen. Het beerdiertje kan gedurende de vervelling geen voedsel opnemen vanwege het ontbreken van functionele monddelen. Na iedere vervelling zijn de juvenielen een maatje groter, met steeds meer kenmerken van de ouderdieren.\nSoms wordt de vervelling gebruikt om zich eenmalig van ontlasting te ontdoen. Tevens dient de vervellingshuid bij een aantal soorten als eicapsule.\nOverlevingsstrategie\u00ebn.\nBeerdiertjes kunnen alleen lopen, eten, groeien en zich voortplanten als de omgeving voldoende water bevat. Toch komen ze ook voor in omgevingen die regelmatig uitdrogen, zoals mossen en korstmossen. Met name het vermogen van beerdiertjes om na jaren weer tot leven te kunnen komen uit een opgedroogde staat, is uniek in het dierenrijk. Al naargelang de plaatselijke omstandigheden weerstaan de diertjes daarnaast grote temperatuurswisselingen tussen de seizoenen, en hoge UV-straling. Dit geldt zowel voor de eieren, de jonge dieren als voor de volwassen exemplaren.\nOnderzoek uit 2015 naar de fysiologische oorzaak van deze gehardheid leek te suggereren dat de genen van beerdiertjes voor meer dan zeventien procent bestonden uit 'vreemd' DNA. Dit wil zeggen dat het DNA niet is verkregen uit voorouders of mutaties van bestaande genen maar dat ze 'geleend' zijn van bacteri\u00ebn en schimmels, een fenomeen genaamd horizontale genoverdracht. Deze bevindingen kregen wereldwijd aandacht omdat een dergelijk percentage uitzonderlijk hoog is; de meeste levende wezens hebben ongeveer \u00e9\u00e9n procent vreemd DNA. Begin 2016 werden deze conclusies echter ontkracht door een vervolgonderzoek. Daaruit bleek dat de aangetroffen extra genen afkomstig waren van symbiotische bacteri\u00ebn die op de onderzochte beerdiertjes leefden. Volgens de huidige inzichten hebben beerdiertjes ongeveer evenveel vreemd DNA als de meeste andere dieren.\nUitdroging.\nBeerdiertjes die op mossen op bijvoorbeeld daken en rotsen leven zijn eraan gewend dat hun leefomgeving soms volledig uitdroogt. Ze zijn in staat om vrijwel al het water uit het lichaam te laten verdampen zonder daar schade van te ondervinden. Deze uitdroging zet hun lichaamsprocessen nagenoeg stil en leidt tot een lang stadium van cryptobiose (schijndood). Het vermogen om volledig te kunnen uitdrogen is bekend van landsoorten, niet van soorten die permanent in het water verblijven. Het overleven van organismen van extreme droogte wordt ook wel anhydrobiose genoemd.\nHet is voor de overlevingskans belangrijk dat het lichaam \"langzaam\" uitdroogt, zodat de weefsels de tijd krijgen zich aan te passen. Hoe sneller een beerdiertje uitdroogt, hoe groter de kans dat het niet meer levensvatbaar is. Als een langzaam opgedroogd beerdiertje aan water wordt blootgesteld, is het weer relatief snel tot bewegen in staat. Dit proces van heropleving kan vari\u00ebren van vier minuten tot enkele uren, afhankelijk van hoelang de uitdroging heeft geduurd.\nAls een beerdiertje uitdroogt verdwijnt, behalve het water dat vrij door de lichaamsholte stroomt, ook het water dat aan moleculen in het lichaam gebonden is. Dit gebonden water wordt vervangen door een suiker, dat ervoor zorgt dat de moleculen niet beschadigd raken. Dit suiker, trehalose genoemd, komt onder andere ook voor bij nematoden. Het is een glucoseverbinding die niet alleen beschermt tegen droogte maar ook dient als een soort antivries. Bij veel beerdiersoorten die tot de Eutardigrada behoren stijgt tijdens de uitdroging het gehalte aan trehalose; bij veel soorten van de Heterotardigrada blijft dit gehalte onveranderd. Onderzoek naar de soort \"Richtersius coronifer\" wees uit dat 2,3 procent van het drooggewicht uit trehalose bestond.\nAls een individueel beerdiertje uitdroogt, schrompelt het lichaam ineen en worden kop en poten ingetrokken. Deze staat wordt vanwege de gelijkenis wel de ton genoemd. Door het ineenschrompelen van het lijf wordt het lichaamsoppervlak verkleind, wat dient om verdamping van lichaamsvocht te beperken. Daarnaast wordt door de huid een wasachtige substantie afgescheiden die eenzelfde functie heeft.\nIn de tonfase kan een beerdiertje zich niet bewegen, niet eten en de voortplantingsactiviteit valt stil. De stofwisseling wordt op een laag pitje gezet of stopt helemaal. De energie die nodig is om in leven te blijven wordt verkregen uit speciale voorraadcellen die vrij in het lichaam \"drijven\". Deze cellen geven glycogeen, prote\u00efnen en vetten af. In de tonfase staat ook de veroudering stil. Een exemplaar dat jarenlang uitgedroogd is geweest heeft na rehydratering een net zo lange levensverwachting als voor zijn uitdroging.\nBij de soort \"Richtersius coronifer\" verzamelen verschillende exemplaren zich bij droogte en drukken zich tegen elkaar aan. Hierdoor hebben de individuele diertjes een gereduceerd contactoppervlak, waardoor vochtverlies door verdamping verder wordt geminimaliseerd. Of dit ook bij andere beerdiersoorten voorkomt is onbekend. Bij andere groepen van dieren die resistent zijn tegen droogte, zoals nematoden, is een dergelijk gedrag wel wetenschappelijk beschreven.\nUitdroging helpt beerdiertjes niet alleen bij droogte. Bij extreme omstandigheden zijn organismen vaak kwetsbaar door hun relatief waterige lichaam. Veel dieren kunnen koude omstandigheden niet overleven omdat het water in de cellen ijskristallen vormt en zo de cel beschadigt. Bij hogere temperaturen vormt het water gasbellen wat eveneens dodelijk is voor cellen. Ten slotte heeft ook straling voornamelijk een schadelijk effect op cellen die water bevatten. In uitgedroogde (tonvormige) toestand zijn beerdiertjes beter bestand tegen deze omstandigheden. Door het zeer lage watergehalte in de ton kan het water bevriezen noch verdampen en heeft ook straling er minder vat op.\nZuurstof en luchtdruk.\nBeerdiertjes kunnen een tijd voortleven in een omgeving waarin weinig zuurstof is. Bij een gebrek aan zuurstof wordt geen ton gevormd maar zwelt het lichaam op. Het lijf wordt helemaal uitgestrekt waarbij de kop en de poten zo ver mogelijk worden uitgestoken. Dit vergroot het lichaamsoppervlak zodat relatief meer zuurstof kan worden opgenomen door de huid via diffusie. Het vermogen om zuurstofarme omgevingen te doorstaan wordt ook wel onoxybiose genoemd.&lt;br&gt;Beerdiertjes lijken slecht tegen een zuurstof\"loze\" omgeving te kunnen. Van veel soorten is beschreven dat ze wel schijnbaar herstellen maar daarna niet lang overleven.\nUit proeven blijkt dat sommige soorten zich kunnen handhaven in een omgeving waarin vacu\u00fcm heerst. Een ander uiterste is een sterk verhoogde luchtdruk. Sommige soorten zijn in staat om een druk van 6000 Atmosfeer te overleven; dat is zes keer zo hoog als de druk op de bodem van de Marianentrog.\nStraling.\nBeerdiertjes kunnen ook hoge doses aan straling weerstaan, zowel ultraviolette straling als r\u00f6ntgenstraling. Uit proeven blijkt dat hun stralingsweerstand ruim duizend keer zo hoog is als die van de mens. Een stralingsniveau van 570.000 r\u00f6ntgen overleeft de helft van de beerdiertjes, bij de mens overleeft de helft bij ongeveer 500 r\u00f6ntgen.\nRuimteproeven.\nDe ESA heeft in 2007 het TARDISproject opgezet (TARdigrades In Space) waarbij beerdiertjes twaalf dagen lang werden blootgesteld aan de omstandigheden in de ruimte, meereizend op de Foton-M3- satelliet. Daar bleken ze kou, kosmische straling en het bijna-vacu\u00fcm (afwezigheid van lucht) tien dagen lang te kunnen overleven. Alleen de uv-straling \u2013 daar duizendmaal sterker dan op aarde \u2013 bleek cellen en het daarin aanwezige DNA bij veel diertjes te hebben beschadigd. Een aantal van hen overleefde echter.\nIn 2011 deed de NASA een vergelijkbare proef waarbij beerdiertjes aan boord van de spaceshuttle Endeavour werden blootgesteld aan dezelfde omstandigheden. Ook deze exemplaren overleefden de kosmische straling, het vacu\u00fcm en de zeer hoge doses ultraviolette straling. De UV-straling was in deze omstandigheden ongeveer 1000 keer hoger dan die op het aardoppervlak. Eveneens in 2011 werd het door de Italiaanse ruimtevaartorganisatie ASI gesponsorde programma BIOKIS - TARDIKISS uitgevoerd. Hierbij werd de invloed van de blootstelling aan extreme omstandigheden in de ruimte op moleculair niveau onderzocht.\nVoor de experimenten in de ruimte werden ongeveer dertig exemplaren van twee verschillende soorten gebruikt; \"Richtersius coronifer\" die afkomstig waren uit Zweden en \"Milnesium tardigradum\" die verzameld werden in Duitsland.\nOp 11 april 2019 stortte de Isra\u00eblische ruimtesonde Beresjiet neer op het maanoppervlak. Aan boord bevonden zich enige duizenden beerdiertjes, waarvan sommige de crash waarschijnlijk hebben overleefd. Deze beerdiertjes verkeren echter in een cryptobiotische toestand: door het ontbreken van water en zuurstof op de maan hebben ze geen stofwisseling en kunnen ze zich niet voortplanten. Ze leven echter in die zin dat bij veranderde omstandigheden stofwisseling en voortplanting weer op gang kunnen komen.\nExtreme temperaturen.\nBeerdiertjes zijn ook goed bestand tegen kou; dit wordt wel cryobiose genoemd. Een pluk mos die in 1983 door onderzoekers werd aangetroffen op Antarctica en na die tijd bleef ingevroren, bleek ruim dertig jaar later levensvatbare exemplaren te bevatten. Twee volwassen dieren begonnen na enkele dagen tot leven te komen. Het ene beerdiertje stierf na twintig dagen maar een tweede exemplaar leefde langer en wist zich voort te planten. In het mos werd ook een ei aangetroffen dat na hydratisering uitgroeide tot een geslachtsrijp beerdiertje. Dit bleek eenmaal volwassen eveneens in staat om zich voort te planten.\nVeel feiten over de extreme koudetolerantie van beerdiertjes zijn wetenschappelijk getest. Een proef wees uit dat beerdiertjes kunnen overleven als ze 8,5 uur in vloeibaar helium van 270 graden onder nul worden gehouden. Uit weer andere experimenten bleek dat de diertjes tot twintig uur lang een temperatuur van 0,05 kelvin (\u2212272,95\u00a0\u00b0C) kunnen doorstaan en zich ook twintig maanden kunnen handhaven in een omgeving van \u2212200\u00a0\u00b0C.\nIn veel bronnen wordt vermeld dat beerdiertjes 120 jaar lang in droge toestand kunnen overleven. Dit verhaal is gebaseerd op een beschrijving van de Italiaanse zo\u00f6loog Tina Franceschi die een pluk mos in een museum onderzocht. Deze pluk was na de vondst in een oven gedroogd en maakte daarna ruim 120 jaar lang onderdeel uit van de museumcollectie. Toen Franceschi enkele beerdiertjes in het stokoude mos van water voorzag, zou een van de pootjes van een beerdiertje hebben bewogen. Er zijn echter twijfels of het diertje daadwerkelijk tot leven kwam en de proef is nooit herhaald. Later \u2013 in 1995 \u2013 zijn wel beerdiertjes tot leven gewekt die ruim acht jaar opgedroogd waren.\nEr wordt ook vermeld dat exemplaren die werden aangetroffen in een 2000 jaar oude ijslaag weer tot leven kwamen nadat ze werden opgewarmd. Deze waarneming is niet wetenschappelijk onderbouwd en is waarschijnlijk sterk overdreven.\nVan een aantal soorten is wel bekend dat ze zeer hoge temperaturen kunnen doorstaan. Een uitgedroogd beerdiertje is in staat om een bad van kokend water te overleven. Beerdiertjes kunnen temperaturen tot ongeveer 150\u00a0\u00b0C trotseren. Als de temperatuur tot normale waarden daalt worden ze weer actief.\nGiftige stoffen.\nSommige soorten kunnen langere tijd volledig worden ondergedompeld in vloeistoffen die voor andere dieren dodelijk zijn. Voorbeelden van dergelijke stoffen zijn ether, pure alcohol, fenol, waterstofsulfide en ook water met een zeer sterk verhoogd zoutgehalte zoals pekel. Veel beerdiertjes leven in een relatief zoute omgeving en hebben enige tolerantie voor hogere zoutgehaltes in het water. Het kunnen overleven van perioden met een sterk verhoogd zoutgehalte wordt ook wel osmobiose genoemd.\nPanspermie.\nEr is wel geopperd dat beerdiertjes op een andere planeet zijn ontstaan en overeenkomstig de theorie van panspermie op aarde zijn terechtgekomen. Dit zou verklaren dat beerdiertjes bestand zijn tegen omstandigheden die nooit op aarde voorkomen, zoals temperaturen nabij het absolute nulpunt en een druk die zes keer zo hoog is als die op de bodem van de Marianentrog. Aan het DNA van beerdiertjes is echter af te lezen dat ze zich op aarde hebben ontwikkeld.\nOok wordt door sommigen gesuggereerd dat beerdiertjes \u2013 waarvan is aangetoond dat ze in de ruimte enige tijd kunnen overleven \u2013 mogelijkerwijs interstellair zouden kunnen reizen wanneer ze opgesloten zouden zijn in een (ijs)komeet. Omringd door het ijs zouden de diertjes beter beschermd zijn tegen de uv-straling en zo een andere planeet kunnen gaan 'besmetten'. Wetenschappelijk gezien is dit nog niet aangetoond.\nIn een recente theoretische studie is nagegaan wat het effect van een aantal astrofysische gebeurtenissen zou kunnen zijn op het leven op aarde. Supernova's noch gammastraling of andere gebeurtenissen zouden waarschijnlijk volstaan om het leven uit te roeien. Met name \"Milnesium tardigradum\" zou goede overlevingskansen hebben.\nTaxonomie en indeling.\nBeerdiertjes vormen een stam van dieren die zijn verdeeld in twee klassen, twintig families en 104 geslachten. De verschillende groepen worden onderscheiden aan de hand van morfologische kenmerken. Voorbeelden zijn de lichaamsvorm, de vorm van de (eventuele) verharde platen op de huid, het aantal klauwtjes en de vorm hiervan, de vorm van de monddelen en de kenmerken van het oppervlak van de eieren. Beerdiertjes zijn bekend vanaf het Cambrium, ongeveer 540 tot 485 miljoen jaar geleden. Het Cambrium was een periode waarin de eerste meercellige organismen ontstonden met harde delen als schalen en skeletten.\nVolgens sommige bronnen zijn er iets meer dan 1000 soorten bekend terwijl andere bronnen spreken van 1200 soorten. Er wordt af en toe een nieuwe soort ontdekt zodat het soortenaantal oploopt. Een recent voorbeeld is \"Macrobiotus shonaicus\" die in 2017 werd ontdekt op een parkeerplaats in de stad Tsuruoka in Japan. Vermoed wordt dat het overgrote deel nog niet is ontdekt en er op aarde meer dan 10.000 verschillende soorten leven.\nDe evolutionaire geschiedenis van beerdiertjes was lange tijd zo goed als onbekend. Fossielen van beerdiertjes zijn zeer lastig te vinden omdat ze zo klein en fragiel zijn. Op basis van hun uiterlijke kenmerken, zoals de op het eerste gezicht gesegmenteerde poten, werd lange tijd gedacht dat ze tot de geleedpotigen behoorden. Beerdiertjes werden lange tijd beschouwd als een tussenvorm van de gelede wormen en de geleedpotigen. Omdat ze altijd acht poten hebben werden ze met name gelinkt aan de spinachtigen.\nDe poten zijn bij nadere beschouwing echter niet geleed maar eerder ballon-achtig en lijken meer op die van de fluweelwormen, die eveneens klauwtjes dragen aan de uiteinden. Uit een onderzoek dat werd gepubliceerd in 2017 bleek dat beerdiertjes ondanks de vorm van hun poten sterker verwant zijn aan de rondwormen dan aan de insecten en de spinnen. Hierbij werd gekeken naar het DNA van de diertjes, meer bepaald hun hoxgenen die de segmentering van het lichaam bepalen.\nPositie van de beerdiertjes binnen de ongewervelden.\nTegenwoordig worden de beerdiertjes tot de groep Panarthropoda gerekend, samen met twee andere stammen van dieren; de geleedpotigen (Arthropoda) en de fluweelwormen (Onychophora). Deze laatste twee groepen zijn in een aparte groep geplaatst; de Lobopodia."}
{"id": "9920", "revid": "705686", "url": "https://nl.wikipedia.org/wiki?curid=9920", "title": "Nationaal Park De Biesbosch", "text": "Het Nederlandse Nationaal Park De Biesbosch is een zeer waterrijk natuur- en recreatiegebied. Kenmerkend zijn de zoetwatergetijden, kreken en wilgenvloedbossen. Het bestaat uit een aantal riviereilanden en zand- en slikplaten in de provincies Noord-Brabant en Zuid-Holland. Ze liggen tussen de rivieren Beneden-Merwede en Amer, en worden doorsneden door de kunstmatige rivier de Nieuwe Merwede. Aan de oostzijde wordt het gebied begrensd door het Land van Heusden en Altena. Het kan worden onderverdeeld in de Brabantse Biesbosch en de Hollandse Biesbosch, waarbij de laatste weer bestaat uit de Sliedrechtse Biesbosch en de Dordtse Biesbosch.\nIn 1994 kreeg de streek de status van nationaal park, het heet sindsdien officieel \"Nationaal Park De Biesbosch\" en staat op de lijst van beschermde natuurgebieden. De Biesbosch wordt deels agrarisch gebruikt, is ingericht voor verschillende vormen van recreatie en biedt ook ruimte aan opslag van schoon oppervlaktewater in speciaal aangelegde spaarbekkens ten behoeve van de continu\u00efteit van de drinkwatervoorziening.\nGebiedsdelen.\nHet Nationaal Park De Biesbosch bestaat uit de volgende gebiedsdelen.\nSliedrechtse Biesbosch.\nDe Sliedrechtse Biesbosch is het meest noordelijk gelegen deel van de Biesbosch en wordt begrensd door de Beneden-Merwede in het noorden, de Nieuwe Merwede in het zuiden, het Wantij in het westen en de Boven Merwede in het oosten.\nDoor de afsluiting van het Haringvliet kwam er een einde aan de voorheen significante getijdenverschillen in de Biesbosch. Sindsdien is de Sliedrechtse Biesbosch het enige deel van de Biesbosch dat nog steeds een relatief groot getijdenverschil kent. Aan de oostkant van dit gebiedsdeel bevindt zich een van de laatste intacte systemen van rivierduinen in Nederland. Dit alles maakt de Sliedrechtse Biesbosch een uniek en belangrijk onderdeel van het Nationaal Park.\nDe Sliedrechtse Biesbosch is vernoemd naar het dorp Sliedrecht dat vroeger gelegen was binnen de latere Sliedrechtse Biesbosch. Toen bij de Sint-Elisabethsvloed de Biesbosch ontstond, verdronk en verdween dat dorp. Overigens hebben de overlevenden van deze ramp het dorp herbouwd aan de overkant van de Beneden Merwede: het huidige dorp Sliedrecht.\nHollandse Biesbosch.\nDe Hollandse Biesbosch is het meest westelijk gelegen deel van de Biesbosch en wordt gescheiden van de rest van het Nationaal Park door de Nieuwe Merwede in het oosten en de ingepolderde Dordtse Biesbosch in het noorden. De overige grenzen worden gevormd door de Dordtse Kil in het westen en het Hollandsch Diep in het zuiden. De Hollandse Biesbosch vormt het grootste restant van de (ooit veel grotere) Zuid-Hollandse Biesbosch. De huidige Hollandse Biesbosch kent de grootste rijkdom aan vogels van alle delen van het Nationaal Park.\nSoms wordt de term Hollandse Biesbosch ook wel gebruikt om het gehele Zuid-Hollandse deel van de Biesbosch te omschrijven, dus inclusief de Dordtse Biesbosch en Sliedrechtse Biesbosch. Meestal wordt echter slechts het zuidwestelijke deel van de Zuid-Hollandse Biesbosch aangeduid als de Hollandse Biesbosch, en dan met name het deel tussen de Dordtse Kil en de polders van de Dordtse Biesbosch.\nBrabantse Biesbosch (Zuidwaard).\nDe Brabantse Biesbosch is de naam voor het deel van de Biesbosch ten oosten van de Nieuwe Merwede. Net als bij de Zuid-Hollandse Biesbosch zijn ook grote delen van de Brabantse Biesbosch ingepolderd en in agrarisch gebruik. Slechts het zuidelijke deel, de zogenaamde Zuidwaard, is als waardevol wetland behouden gebleven.\nDe Zuidwaard van de Brabantse Biesbosch vormt het grootste gebiedsdeel binnen het Nationaal Park en wordt gekenmerkt door uitgestrekte wilgenbossen, omgeven door brede kreken. Veel van deze wilgenbossen hebben sinds het verdwijnen van het getij de Zuidwaard veroverd en zijn oorspronkelijk verwilderde grienden (wilgenakkers).\nOok in de Zuidwaard zijn een aantal polders aanwezig geweest. Drie daarvan zijn eind jaren 60 veranderd in spaarbekkens: \"Petrusplaat\", \"Honderd en Dertig\" en \"De Gijster\". Ze bevatten buffervoorraden oppervlaktewater dat ten behoeve van de drinkwatervoorziening uit de Maas wordt gewonnen. De overige landbouwpolders zijn inmiddels teruggegeven aan de natuur: \"Turfzakken\", \"Kwestieus\", \"Lepelaar\", \"Plomp\" en de \"Moordplaat\". Het doel hiervan is, naast natuurontwikkeling, het uitbreiden van de waterbergingscapaciteit van de Biesbosch.\nBrabantse Biesbosch (Noordwaard).\nDe Noordwaard is een gedeelte van de Brabantse Biesbosch dat lange tijd in agrarisch gebruik is geweest. In het begin van de 20ste eeuw bestond de Noordwaard uit een lappendeken van eilandpolders met getijdengeulen ertussen. In het kader van de Ruilverkaveling is in de jaren 60 van de Noordwaard \u00e9\u00e9n grote polder gemaakt. In de 21ste eeuw is dit weer ongedaan gemaakt. Door de hoge rivierwaterstanden in 1993 en 1995 is in het kader van Ruimte voor de rivier besloten om het gebied zijn oude functie van boezem en overloopgebied weer terug te geven. De eilandpolders zijn weer terug, afgewisseld met kreken en aangevuld met nieuw doorstroomgebied. Bij hoge waterstanden in de Merwede kan het water via drempels gemakkelijk de Noordwaard binnenstromen, wat een flinke waterstanddaling in de Merwede zal opleveren. Bij hoge nood kunnen alle polders in de Noordwaard toegevoegd worden aan het doorstroomgebied. Vandaar dat alle huizen en boerderijen in het gebied op terpen staan. Bij het ontpolderen van de Noordwaard heeft men getracht het krekenpatroon van rond 1905 te reconstrueren. Nadat de ontpoldering in 2015 werd afgerond, is de zogenaamde Nieuwe Noordwaard toegevoegd aan het Nationaal Park.\nOverige.\nNaast bovenstaande gebieden bestaat de Biesbosch ook uit twee gebiedsdelen die niet tot het Nationaal Park behoren. Dit zijn de polders van de Dordtse Biesbosch en de polders van de Oostwaard van de Brabantse Biesbosch. Beide delen zijn vooral in agrarisch gebruik. Een deel van Polder de Biesbosch zal in 2016 omgevormd worden tot natuur- en recreatiegebied: de \"Nieuwe Dordtse Biesbosch\". Doordat het groene plangebied naast Dordrecht ligt, moet deze plek meer ruimte voor recreatie en natuur bieden aan de stadsbewoners. Het noordelijk deel van het bosgebied De Elzen maakt onderdeel uit van de Nieuwe Dordtse Biesbosch en zal worden vernat. Door de vernatting en vegetatieontwikkeling zullen er in de hele Nieuwe Dordtse Biesbosch diverse plas-drassituaties ontstaan, waarvan reigerachtigen en rietvogels zullen profiteren.\nGeschiedenis.\nOorsprong.\nIn het oorspronkelijke zoetwatergetijdengebied ontstonden rond het jaar 1000 kleine woongemeenschappen op de hoge ruggen (oeverwallen en donken) tussen de plaatselijke grote rivieren, de Merwede en de Maas, die destijds ongeveer langs Dordrecht naar zee stroomden. In het begin van de dertiende eeuw werden al delen van het gebied ontgonnen door bedijking, onder leiding van de toenmalige graaf van Holland.\nDoor aanleg van de ringdijk werden allerlei geulen en kreken afgesloten. Ook bestaande riviertjes werden afgedamd, zoals de Dubbel (Dubbeldam, in 1273), de Werken (Werkendam, in 1230), de Alm (in 1275) en de toenmalige Maas (het Damblok, in 1273). Het Maaswater werd voortaan via Andel en Woudrichem naar de Merwede geleid. Hierdoor ontstond de Groote of Hollandsche Waard, een gebied van 30.000 hectare bouw- en weiland. Hoe het landschap er destijds uitzag is niet precies bekend, maar elzenbroekbossen, blauwgraslanden en grienden zullen een belangrijk aandeel gehad hebben.\nAan het eind van de veertiende eeuw waren er regelmatig dijkdoorbraken. Dit werd veroorzaakt door slecht dijkonderhoud in tijden van politieke onrust (Hoekse en Kabeljauwse twisten), maar ook door onoordeelkundig graafwerk, turfsteken en moernering (zoutwinning uit turf). Naast menselijke activiteiten was ook de voortgaande zeespiegelstijging een oorzaak van dergelijke calamiteiten. \nZoutwinning.\nIn toenemende mate was echter het moerneren de belangrijkste oorzaak voor dijkverzwakkingen. In de Middeleeuwen was veenexploitatie namelijk van groot economisch belang. Als voedsel wordt ingezouten blijft het langer houdbaar. Het zoute veen bevond zich echter onder een laagje zeeklei dat eerst moest worden afgegraven. Het afgraven van dat sediment en het afsteken van de onderliggende veenlaag (de \u2018darink\u2019) werd ook wel darinkdelven genoemd. Het afgestoken materiaal werd vervolgens gedroogd en tot as verbrand en daarna vervoerden de darinkdelvers de \u2018sel\u2019, zoals de tot as verbrande turf werd genoemd, naar zoutketen waar het in grote kuipen met zeewater werd vermengd en tot zuiver pekel verwerkt. Het moerneren vond plaats in het buitendijkse gebied. Door deze activiteiten klonk het veen in en de zee kreeg gemakkelijker vat op de gebieden waar het veen was afgegraven. Naarmate de ontginning vorderde namen de problemen met het water toe.\nSint-Elisabethsvloed.\nIn de nacht van 18 op 19 november 1421 vond bij het plaatsje Broec (ter hoogte van Strijen) een doorbraak plaats in de westelijke zeedijk van de toenmalige Grote Waard en overstroomde het gebied met zout water, een gebeurtenis die de Sint Elisabethsvloed wordt genoemd. Een jaar later brak de dijk bij Sleeuwijk onder druk van de hoge rivierstanden en stroomde veel rivierwater het gebied in. In de loop der jaren ontstond een ondiepe binnenzee met open water dat in stromen en geulen heen en weer trok met het getij. Zo ontstond het zoete en zilte getijdengebied van de Biesbosch. Een hardnekkig misverstand wil dat de Biesbosch door deze stormvloed in \u00e9\u00e9n nacht is ontstaan. Bij deze vloed in de nacht van 19 op 20 november braken weliswaar de dijken van de toenmalige Groote of Hollandsche Waard, maar het duurde nog enige tientallen jaren voor het gehele gebied onder water stond en de Biesbosch met zijn kreken en riet gevormd werd. Hierbij had, zoals gezegd, ook het rivierwater een belangrijke invloed.\nHet aantal slachtoffers is in de loop van de tijd door mythevorming opgelopen tot wel 100.000. Schattingen geven aan dat in werkelijkheid ongeveer tweeduizend mensen de dood vonden. Volgens de overlevering overstroomden bij de Sint-Elisabethsvloed 72 parochies, hoewel in werkelijkheid naar schatting zo'n dertig dorpen door de vloed zijn verwoest. Een paar van die verdronken dorpen zijn gedeeltelijk teruggevonden, zoals Houweningen (1983), Erkentrude (1990) en Wolbrands (2006). In het ondiepe gedeelte van de overstroomde Groote Waard werden nieuwe dijken opgeworpen en zijn veel dorpen weer hersteld. Vooral na 1465 werd flink werk gemaakt van herbedijkingen, naar aanleiding van het \"Principale Handvest\" van Filips de Goede. Ook is recent duidelijk geworden dat enkele \"verdwenen\" dorpen helemaal niet verwoest zijn, maar simpelweg zijn verlaten omdat het niet rendabel werd geacht om de boel weer te herstellen.\nNa de overstromingen werd het onbedijkte gebied de \"Verdronken (Zuid-Hollandsche) Waard\" genoemd en ook wel de \"Veenvloed\". Het was een uitgestrekte maar ondiepe binnenzee. Het water van de Merwede (die gevoed werd door de Waal \u00e9n de Maas, die na het afdammen van de vroegere Maas tot 1904 bij Woudrichem in de Merwede uitmondde) vond in die Verdronken Waard een kortere route naar zee. Aangezien het water van de Merwede hier in aanraking kwam met de (significante) getijdeninvloed van zee, werd de stroomsnelheid dusdanig afgeremd dat wijdverbreide sedimentatie op gang kwam. Hierdoor werd al snel een stelsel van platen en geulen gevormd, waarna de naam van het gebied veranderde in \"het Bergsche Veld\". De naam \"de Biesbosch\" kwam pas in zwang nadat in de Verdronken Waard een zich steeds verder uitbreidende rivierdelta werd gevormd.\nLange tijd kon men beide namen tegelijk aantreffen op oude kaarten. De naam Bergsche Veld had vooral betrekking op het Waddenzee-achtige gedeelte van de Biesbosch: een ondiepe binnenzee, met bij eb droogvallende platen. De naam Biesbosch had betrekking op het delta-achtige gedeelte, met een netwerk van rivieren en killen tussen eilanden die meestal boven water bleven. Nadat de delta zich bleef uitbreiden, werd de naam Bergsche Veld steeds verder teruggedrongen, totdat het gehele gebied (sinds de late 19de eeuw) Biesbosch werd genoemd. Overigens werd de naam Biesbosch al v\u00f3\u00f3r de Sint-Elisabethsvloed gebruikt voor een (veel kleiner) moerassig gebied in de buurt van Dordrecht.\nHet landschap van de Biesbosch werd in de eeuwen na de Sint-Elisabethsvloed sterk bepaald door de dagelijkse dynamiek van het water. Daarnaast zorgden de processen van landvorming en vegetatieopbouw voor verandering op langere termijn. Ook de menselijke ingrepen zoals rietoogst, biezensnijden en griendkap vormden het landschap. Hierdoor ontstond een ruimtelijk patroon waarin zes hoofdtypen onderscheiden worden: open water - zand- en slikplaten - biezenvelden en ruigten - rietgorzen - grienden - polders.\nOntwikkeling en gebruik.\nDoor opslibbing, plantengroei en gebruik door de mens was het getijdengebied constant in ontwikkeling. Het open water en de zandplaten waren een zeer dynamisch milieu door het grote getijdeverschil van 2 meter. Hierdoor kon snelle aanzanding optreden met hoge ruggen. In de rustiger gedeelten ontstonden ook slikkige opwassen die meer kans boden voor plantengroei. De eerste hogere planten waren de biezen, die zich in de loop der jaren tot flinke oppervlakken konden uitbreiden. De biezengorzen met ruwe bies en vooral de manshoge mattenbies werden in de zomer door biezensnijders ge\u00ebxploiteerd.\nDoor verdere opslibbing van de biezengorzen werd het land meer geschikt voor de vestiging van riet. Bij gunstige omstandigheden kon het in korte tijd door uitstoeling grote arealen bedekken. Riet werd ook door de mens aangeplant, begreppeld en commercieel benut, onder andere voor rietmatten voor de bollenteelt, dakbedekking en zinkstukken die bij de aanleg van dijken werden gebruikt. Het riet in de Biesbosch was van goede kwaliteit (sterk en lang) en de rietcultuur werd een belangrijke bedrijfstak.\nWanneer de rietgorzen te hoog opgeslibd raakten nam de productiviteit af en werden ze meer geschikt voor wilgenbos. Door aanleg van een omkading en het aanplanten van wilgenstekken ontstonden de grienden, die in een hakcyclus van drie jaar werden onderhouden. De griendcultuur leverde producten als hoephout, bonenstaken, schopstelen en rijshout voor de waterwerken.\nDe laatste fase van ontwikkeling bestond uit het rooien van de grienden als ze minder productief werden en het verhogen van de kaden, waardoor hooi- en weidepolders ontstonden. Dit proces begon ruim een eeuw na de Sint-Elisabethsvloed. Rond 1850 was twee derde van de voormalige binnenzee weer ontgonnen. Daarnaast waren in het gebied eeuwenlang ook vissers, jagers en kooikers actief. De ontwikkeling van de Biesbosch als cultuurgebied verliep ruim vier eeuwen lang parallel met de opslibbing en in constante wisselwerking met het water.\nGrote veranderingen.\nDe eerste periode van grote verandering was in de tweede helft van de negentiende eeuw. Tussen 1850 en 1880 werd na jaren voorbereiding de Nieuwe Merwede aangelegd door grote stroomgeulen uit te graven, met elkaar te verbinden en alle zijgeulen af te dammen. Via deze 21\u00a0km lange kunstmatige riviertak stroomde het water van de Rijn (via de Waal) \u00e9n, tijdelijk, van de Maas rechtstreeks naar het Hollandsch Diep. Het Maaswater werd vanaf 1904, toen de verbinding met de Merwede gesloten werd, via de nieuw gegraven Bergsche Maas en de bestaande Amer via het zuiden aangevoerd. Door beide ingrepen werden het erosie- en sedimentatiepatroon van de Biesbosch ingrijpend veranderd.\nIn de twintigste eeuw werd de akkerbouw belangrijker en gingen de boeren meer graan verbouwen. Hiertoe werd veel land hoger bedijkt, waardoor de Biesbosch minder als waterbuffer kon dienen bij stormvloeden. Dit bleek ook bij de watersnoodramp in 1953, toen grote delen van Zeeland en Noord-Brabant inclusief de Biesbosch onder water gingen. Dit was de aanleiding voor de uitvoering van de Deltawerken, waardoor onder andere de grote zeegaten met dammen werden afgesloten om de veiligheid van Zuidwest-Nederland te vergroten. Ook dit had grote gevolgen voor de Biesbosch.\nIn 1970 werd de Haringvlietdam met sluizencomplex in gebruik genomen en in de jaren 1967-1977 werden de Volkeraksluizen gebouwd. Door de afsluiting van het Haringvliet verdween de grote dynamiek van het getij (tot 2 m) bijna helemaal. In de Sliedrechtse Biesbosch bleef via de verbinding met de Nieuwe Waterweg plaatselijk nog een getijverschil van 60\u201370\u00a0cm. In de Brabantse en Dordtse Biesbosch is dit nog maar 20\u201330\u00a0cm. Door verminderde erosie en sedimentatie verandert de Biesbosch sindsdien geleidelijk in een ondiep, laguneachtig zoetwatermoeras. Het hoogteverschil tussen platen en geulen wordt minder en de biezenvelden, rietgorzen en wilgengrienden verruigen en ontwikkelen zich tot wilgenbossen. Mogelijk kunnen de plannen om de Haringvlietsluizen gedeeltelijk weer te openen (het zogenoemde Kierbesluit) de dynamiek in dit gebied deels herstellen.\nNaast het grotendeels wegvallen van eb en vloed door afsluiting van de zeegaten, waren de volgende veranderingen van groot belang voor de ontwikkeling van de Biesbosch na 1970:\nTweede Wereldoorlog.\nEen wirwar van kreken, grienden, rietvelden en bossen maakte de Biesbosch een belangrijke schuilplaats voor onderduikers in de Tweede Wereldoorlog. De Duitsers waren bang het gebied te betreden en de acties die ze uitvoerden hadden dan ook weinig effect. Het verschil tussen eb en vloed was bijna twee meter, dus men moest goed de weg kennen. Het waren dan ook alleen lokale verzetsmensen die zich daarheen begaven.\nIn 1900 werd door de Biesbosch een dijk aangelegd. Om de drukste vaarroute niet te blokkeren werd een doorgang bij het Brugje van St Jan opengelaten. Er kwamen keerdeuren die in geval van nood gesloten konden worden. Vanaf het Brugje kon je over die dijk naar de noordkant van de Biesbosch lopen (ruim 8\u00a0km) of naar de zuidkant, waar je met een veerboot de Amer kon oversteken. Het Brugje was de enige plek waar voetgangers konden oversteken.\nEind 1944 werd Nederland ten zuiden van de Amer bevrijd. Veel deserterende Duitsers probeerden de Biesbosch over te steken naar bevrijd Nederland. In 1944 werden 75 Duitse militairen en een vrouw door het verzet opgepakt, meestal bij het Brugje van St Jan, en in twee rietaken gevangengehouden. Een van de problemen was om aan voldoende voedsel te komen. Na enkele weken werden de gevangenen overgedragen aan het Poolse leger in Noord-Brabant.\nHet verzet maakte ook geregeld nachtelijke oversteken, het zogenoemde crossen, om mensen en berichten vanuit bezet gebied over te brengen en voedsel en medicijnen mee terug te nemen. Tijdens de oorlog zijn 16 neergeschoten vliegtuigen in de Biesbosch terechtgekomen. In Werkendam zijn 30 oorlogsgraven.\nSpaarbekkens.\nVoor de bereiding van drinkwater zijn er drie spaarbekkens: \"De Gijster\" (320 hectare), \"Honderd en Dertig\" (219 hectare) en \"Petrusplaat\" (105 hectare). Ze hebben een gezamenlijke oppervlakte van 644 ha, en kunnen samen 86,2 miljoen m\u00b3 water bevatten. Door een buis met een diameter van twee meter vijftig wordt water aangevoerd naar De Gijster, waar het een eerste kwaliteitsverbetering ondergaat door onder andere bezinking van slibdeeltjes. Daarna gaat het water naar de Honderd en Dertig en ten slotte gaat het water naar de Petrusplaat. Om het water in de bekkens goed te mengen, wordt er in alle drie de bekkens lucht toegevoerd.\nOm te controleren of het aangevoerde water van goede kwaliteit is, worden watervlooien en mosselen gebruikt. Als die gezond zijn vertonen ze normaal gedrag. Als ze minder gezond zijn, bijvoorbeeld door veranderingen in de kwaliteit van het Maaswater, zal hun gedrag veranderen en zullen de innamepompen automatisch stoppen. Drinkwater wordt vanuit de Biesbosch geleverd aan Rotterdam, delen van Noord-Brabant en delen van Zeeland. In het verleden had Rijkswaterstaat plannen nog een vierde spaarbekken in gebruik te nemen, maar dit is doorverkocht aan Staatbosbeheer. Het gebied is aan de natuur teruggegeven. Aan deze plas ligt polder De Lepelaar met de Zwarte Schuur, waar de film Zwartboek gedeeltelijk werd opgenomen.\nWaterwegen.\nDe Biesbosch wordt doorsneden door een groot aantal kreken en killen. Voorbeelden zijn: Steurgat, Bakkerskil, Bruine Kil, Bleeke Kil, Spijkerboor, Gat van de Noorderklip, Gat van de Visschen, Gat van de Kerksloot, Gat van de Binnennieuwensteek, Kooigat, Aakvlaai, Gat van den Kleinen Hil, Gat van den Hardenhoek, Gat van Lijnoorden, Boomgat, Gat van den Zalm, Zuid-Maartensgat, Gat van Kielen, Wantij, Kikvorschkil, Gat van den Hengst, Zoetemelkskil, Moldiep, Helsloot, Houweningswater en Sneepkil. Verder zijn ook de rivieren de Amer, de Nieuwe Merwede en de Dordtse Kil alsmede het Gat van den Ham van oorsprong getijdenkreken in of aan de Biesbosch geweest.\nIn de Biesbosch bevinden zich vier schutsluizen, namelijk: de Biesboschsluis, de Spieringsluis, de Ottersluis en de Helsluis.\nNatuur.\nFlora.\nDe karakteristieke planten die voorkomen in de Biesbosch zijn meestal gebonden aan vochtige omstandigheden. In de grienden groeien veel brandnetels, maar ook groot heksenkruid, kattenstaart, groot- en oranje springzaad en harig wilgenroosje. De enorme reuzenbalsemien zorgt voor een echte jungle en de roze bloemen hebben een heel kenmerkende zoete geur. Bijzonder in het gebied zijn de zeldzame driekantige bies en de spindotterbloem.\nVissen.\nDe Biesbosch was vroeger een belangrijk gebied voor anadrome trekvissen zoals zalm, zeeforel, steur, elft, fint, zeeprik, houting en spiering. Door overbevissing, vervuiling en het afsluiten van de zeegaten in het kader van de Deltawerken zijn deze vissen vrijwel verdwenen of uiterst zeldzaam geworden. Soorten die nog in de Biesbosch gevangen kunnen worden zijn onder andere paling, baars, bittervoorn, blankvoorn, brasem, karper, snoek, snoekbaars, driedoornige stekelbaars en roofblei.\nAmfibie\u00ebn.\nAmfibie\u00ebn die in de Biesbosch voorkomen zijn: kleine watersalamander, gewone pad, bruine kikker, meerkikker en de middelste groene kikker.\nVogels.\nDe Biesbosch is een prima plek voor veel vogels. Er zijn vier vogelkijkhutten: in de polder Maltha en de Beneden Spieringpolder (beide Brabantse Biesbosch), aan de rand van de Mariapolder (Sliedrechtse Biesbosch) en op de Tongplaat (Dordtse Biesbosch).\nBroedvogels in de Biesbosch zijn (per 2010): dodaars, aalscholver, roerdomp, woudaapje, blauwe reiger, purperreiger, lepelaar, kolgans, grauwe gans, bergeend, krakeend, wintertaling, zomertaling, slobeend, tafeleend, wilde eend, brilduiker, bruine kiekendief, havik, sperwer, boomvalk, slechtvalk, zeearend, visarend, kwartel, waterral, porseleinhoen, kluut, kleine plevier, visdief, zomertortel, kerkuil, steenuil, bosuil, ransuil, groene specht, kleine bonte specht, veldleeuwerik, oeverzwaluw, boerenzwaluw, huiszwaluw, graspieper, gele kwikstaart, witte kwikstaart, nachtegaal, blauwborst, zwarte roodstaart, gekraagde roodstaart, grote lijster, Cetti's zanger, sprinkhaanzanger, snor, rietzanger, spotvogel, grauwe vliegenvanger, bonte vliegenvanger, baardman, matkop, boomklever, buidelmees, ijsvogel, wielewaal, fuut en appelvink.\nSoorten die niet in de Biesbosch broeden, maar er wel aangetroffen kunnen worden, zijn onder meer (per 2010): geoorde fuut, grote zaagbek, kleine zwaan, grote Canadese gans, brandgans, grote zilverreiger, kleine zilverreiger, wespendief, zwarte wouw, zilvermeeuw, zwarte stern, koekoek, roodmus, koereiger, kwartelkoning, witvleugelstern, patrijs, houtsnip, kwak, steltkluut, sneeuwgans, casarca, bontbekplevier, watersnip, kokmeeuw, paapje, grutto en grote karekiet.\nArenden.\nIn de Biesbosch woont sinds enkele jaren een koppel zeearenden. In 2011 werd voor het eerst een jonge zeearend gesignaleerd. In tegenstelling tot de visarend, die ook in het gebied voorkomt maar alleen vis eet, is de zeearend een alleseter. Als de zeearend ergens in de lucht 'hangt' en op zoek is naar een prooi, ontstaat er grote onrust bij de vogels op het land of op het water. Sinds 2014 broeden maar liefst twee paartjes zeearenden in de Biesbosch. In 2016 is ook de visarend voor het eerst gaan broeden in het gebied, met een tweede broedpaar in 2017.\nZoogdieren.\nTot de kleine zoogdieren in de Biesbosch behoren de gewone bosspitsmuis, dwergspitsmuis, waterspitsmuis, huisspitsmuis, rosse woelmuis, veldmuis, aardmuis, noordse woelmuis, bosmuis, dwergmuis, bruine rat, beverrat en muskusrat. Kleine roofdieren zijn wezel, hermelijn, bunzing en de uiterst zeldzame boommarter. Verder leven er veel vossen en is in 2016 voor het eerst een paartje dassen gesignaleerd in de Biesbosch. In de Biesbosch leeft ook minimaal \u00e9\u00e9n wasbeer. Verder konijn en haas, een flinke populatie ree\u00ebn en (in de Dordtse Biesbosch) enkele damherten. Een enkele keer kan een zeehond worden gezien die door de Haringvlietsluizen is geglipt. Vroeger waren zeehonden overigens een algemene verschijning in de Biesbosch.\nBevers en otters.\nIn totaal werden er 42 bevers in de Biesbosch uitgezet, in 1988 door Ir. G. Braks (Minister van Landbouw, Natuurbeheer en Visserij), in 1989 door prins Bernhard en in 1999 door Drs. J. Borgman (voorzitter van het Overlegorgaan Nationaal Park De Biesbosch). De dieren kwamen uit de voormalige DDR en werden voorzien van een zendertje. Zij werden vijf jaar lang gevolgd. Hun aantal neemt toe. Opvallend was dat zij per nacht zich soms wel twintig kilometer verplaatsen. 's Zomers worden beverzwerftochten georganiseerd, waarbij rond het invallen van de schemer in rietaken wordt rondgevaren. Men verwachtte gedurende de jaren 2010 dat er binnenkort weer otters zouden komen, een verwachting die in 2023 werd verwezenlijkt toen een wildcamera beelden van een otter vastlegde (na een eerdere onzekere waarneming in 2022).\nGrote grazers.\nEen kudde van zo'n 160 Schotse hooglanders begraast de polders Lange Plaat, Turfzakken, Lepelaar, Plomp, de Allards-polder en de Kwestieus-polder, de laatste polder in de Biesbosch die met de hand werd drooggelegd. Als de ossen drie jaar zijn worden ze geslacht. Vanaf 2016 graast ook in het natuurontwikkelingsgebied de Kleine Noordwaard een kudde Schotse hooglanders, aangevuld met Konikpaarden.\nEen kleine kudde waterbuffels begraast delen van de Noordwaard. Ze kunnen dieper doordringen in de meest moerassige delen dan de overige grote grazers.\nAl in 1945 werd door Victor Westhoff geopperd elanden vanwege hun mogelijkheden als begrazer uit te zetten in Nederlandse natte natuurgebieden. In 2010 verscheen een rapport waarin mogelijke introductie in de Biesbosch nader wordt onderzocht. Bij herintroductie in het voedselrijke gebied zou een groot zoogdier met overwegend solitair gedrag terugkeren. De eland heeft naast andere snoeiers en grazers een specifieke ecologische rol. Als selectieve \u2018browser\u2019 speelt hij een eigen rol bij de ontwikkeling van rivier-, moeras- en bosecosystemen. In natte moerassystemen, waaruit de helft van Nederland van oorsprong bestond, is het dier zelfs de enige grote herbivoor die er zijn voedsel zoekt.\nBezoekerscentra.\nEr zijn drie bezoekerscentra in of aan de Biesbosch: in Dordrecht het \"Biesboschcentrum Dordrecht\", geopend in oktober 2003, in Drimmelen en in Werkendam. Twee hiervan liggen binnen het Nationaal Park: \u00e9\u00e9n in de Brabantse en \u00e9\u00e9n in de Hollandse Biesbosch. Het Brabantse bezoekerscentrum in Werkendam doet sinds 1994 ook dienst als museum. In 2015 is het museum, nu omgedoopt tot Biesbosch MuseumEiland, helemaal verbouwd. In april 2016 viel het gebouw maar liefst drie keer in de prijzen bij de Architizer Awards 2016, een prestigieuze architectuurprijs. In zowel de categorie\u00ebn \"Cultuur &amp; Musea\" als \"Architectuur &amp; Landschap\" won het ontwerp de juryprijs. In deze laatste categorie won het tevens de publieksprijs.\nBedreigingen.\nWater- en bodemvervuiling zijn een probleem voor de Biesbosch. Veel waterbodems bevatten ernstig vervuild sediment, een overblijfsel van de jaren 1960 en 1970 toen de Rijn en de Maas door industri\u00eble lozingen ernstig vervuild waren. Er is weinig netto stroming want een open verbinding met de rivieren en de zee is er niet, de vervuiling blijft daarom op haar plaats. Om het ecosysteem geheel te herstellen zouden alle kreken schoongemaakt moeten worden, een grote en kostbare taak.\nAndere bedreigingen voor het ecosysteem zijn de grote hoeveelheid recreatie, de aanleg van jachthavens, stedelijke uitbreiding en plannen om de onder het gebied aanwezige aardgasreserves te winnen."}
{"id": "9921", "revid": "705686", "url": "https://nl.wikipedia.org/wiki?curid=9921", "title": "Nationaal Park Duinen van Texel", "text": "Nationaal Park Duinen van Texel is ongeveer 43\u00a0km\u00b2 groot. Dit natuurgebied kreeg in het voorjaar van 2002 de offici\u00eble status van nationaal park. Het omvat de duingebieden die op de westkant van Texel liggen. Ook de strandvlakte in het zuiden en de noordpunt van het eiland vallen in het Nationale Park.\nHet bezoekerscentrum van het park is te vinden in natuurmuseum Ecomare.\nJac. P. Thijsse schreef in 1927 het verkadealbum \"Texel\" en wees daarin op de grote natuurwaarde van het eiland.\nHet park kent veel wandelroutes met rode, gele, blauwe en groene paaltjes. Een van de routes, die populair is bij kinderen, is het zogenaamde Sommeltjespad in het Californi\u00ebbos. De groene routes zijn alleen buiten het broedseizoen vrij toegankelijk.\nDoor het park lopen verschillende fietspaden.\nHet Nationaal Park Duinen van Texel vormt samen met het Lage Land van Texel het Natura 2000-gebied \"Duinen en Lage Land Texel\".\nGebieden.\nHet nationaal park omvat de volgende gebieden:\nDe Hors.\nDe Hors ligt in de uiterste zuidpunt van Texel en is voor een groot deel in bezit van het Ministerie van Defensie. Hier ligt het amfibisch oefenterrein de Mok.\nHet zuidelijk deel bestaat uit een grote strandvlakte, die ontstaan is doordat er in het verleden steeds zandplaten naar Texel toe \"wandelden\". De laatste zandplaat die met Texel vergroeide was Onrust in 1910. De zandplaat De Hors groeide zelf in 1749 aan Texel vast.\nOp deze strandvlakte ontstaat een nieuw duingebied (primaire duinvorming). Hier groeien op de jongste duintjes biestarwegras en op de al wat oudere Helmgras. In de vochtige duinvalleien hebben zich parnassia, vleeskleurige orchis en duizendguldenkruid gevestigd.\nDe Kreeftenpolder is een door een stuifdijk van de strandvlakte gescheiden duinvallei. Deze vallei is genoemd naar een opzichter van Rijkswaterstaat onder wiens supervisie de stuifdijk is aangelegd: Jaap Kreeft. In deze duinvallei groeit bijvoorbeeld groenknolorchis en armbloemig waterbies. Deze vallei wordt sinds 2000 wel veel natter en staat voor een groot deel blank.\nDe \"Horsmeertjes\" vormen verdronken duinvalleien die ontstaan zijn door het leggen van stuifdijken. Ze worden gescheiden door een stuifdijk in Noordzuidrichting. Dan is er nog de kelderhuispolder, die steeds meer dicht stuift door duinafslag.\nDe Geul.\nDe Geul ontleent zijn naam aan een natte duinvallei die door afdamming gescheiden is van de Mok waarmee het oorspronkelijk een geheel vormde. In \"De Geul\" broedt de grootste kolonie lepelaars van Texel. Ook ligt in dit terrein het zuidelijke gedeelte van de Mokslootvallei. Nadat de waterwinning in 1993 hier be\u00ebindigd is, is dit gedeelte vernat. Via de Moksloot blijft er echter wel water stromen naar de Mok die in open verbinding staat met de Waddenzee. Dat gebeurt via een reeks vistrappen waardoor stekelbaarsjes vanuit zee de verschillende duinmeertjes kunnen bereiken. Deze vormen een onderdeel van het voedsel voor de lepelaars. Ook voor het graven van de Moksloot was er een duinbeek die naar zee stroomde. Dit gedeelte wordt begraasd door Schotse hooglanders en Exmoorpony's.\nDe Bollekamer.\nDe Bollekamer ligt ten noorden van de weg van Den Hoorn naar het strand (paal 9) en ten zuiden van de Jan Ayeslag (paal 12). In het oosten van dit reservaat bevindt keileem zich relatief op geringe diepte. Keileem laat geen grondwater door en dit gedeelte heeft de hoogste grondwaterstanden van het duingebied van Texel. Daar zijn ook valleien die onder invloed staan van relatief kalkrijk grondwater, waardoor er zich een vrij bijzonder gradi\u00ebnt heeft ontwikkeld. Naar het westen toe zakt het keileem steeds dieper weg in de ondergrond. Het westen van het reservaat bestaat voornamelijk uit de vallei van de Moksloot. De Bollekamer wordt begraasd door Schotse Hooglanders.\nDe Muy.\nDe Muy is genoemd naar het duinmeer dat ontstaan is doordat in 1851 de zee op deze plek een gat sloeg door de buitenste duinenrij. Dit is de oudste broedplaats van lepelaars op Texel. Het aantal is in de jaren negentig teruggelopen terwijl het aantal broedende Aalscholvers uitbreidde. Ook hoort bij dit terrein de duinvallei de Buitenste Muy en het weidegebied de Nederlanden. Dit weidegebied tussen de Zanddijk en het duinmeertje De Muy was ooit ontgonnen voor de landbouw. Het wordt nu extensief beheerd. Hier groeit onder meer harlekijn.\nDe Slufter.\nDe kern van de Slufter bestaat uit een brede duinvallei die middels een gat in de duinen in open verbinding staat met de Noordzee. Het zeewater loopt bij opkomend water door de kreken de Slufter in en bij afgaand water via de kreken de Slufter uit. De grote Slufterkreek bij het strand, waardoor het water meestal in- en uitloopt, verplaatst zich door de jaren van het Zuiden naar het Noorden. Omdat deze kreek nu veel schade toebrengt aan de Noordelijk gelegen duinenrij werd omstreeks 20 mei 2004 begonnen met het maken van een nieuwe grote kreek aan de uiterste zuidkant van de Slufter. De oude grote kreek werd eind mei dichtgemaakt. Bij gemiddeld hoogwater staat er alleen in de kreken en de plassen water, bij extreem hoogwater staat het overgrote deel van de Slufter blank.\nDe begroeiing bestaat voor het overgrote deel uit zoutminnende vegetatie, die in juni overwegend paars kleurt vanwege de lamsoor en in oktober overwegend rood door de zeekraal.\nIn de Slufter komen veel vogelsoorten broeden, foerageren en overtijen. De eidereend broedt er, de lepelaar foerageert er en diverse steltlopers overtijen er.\nOp de strandvlakte van de Slufter spoelen naast de schelpen uit de huidige zeefauna ook heel veel fossiele schelpen aan die afkomstig zijn uit het Eemien, de warme periode voor de laatste ijstijd.\nNaast deze duinvallei bestaat de Slufter ook uit twee lange duinenruggen die de vallei aan de noordwestkant scheiden van de Noordzee. Dit gebied heet de Lange Dam. Tussen deze twee duinruggen in bevindt zich een zoete natte vallei met veel orchidee\u00ebn.\nFauna.\nTexel heeft een rijke dierenwereld; er zijn meer dan 400 verschillende soorten dieren op Texel waargenomen.\nVogels.\nVeel op dit eiland waargenomen vogels zijn: rotgans, lepelaar, toendrarietgans, bergeend, smient, eider, zwarte zee-eend, scholekster, kluut, goudplevier, kievit, kanoet, bonte strandloper, rosse grutto, kokmeeuw, spreeuw, en zelfs de blauwe kiekendief.\nZoogdieren.\nHet meest waargenomen zoogdier is de gewone zeehond, maar ook de grijze zeehond, de hermelijn, het konijn, de haas en zelfs de witsnuitdolfijn zijn te zien."}
{"id": "9922", "revid": "231402", "url": "https://nl.wikipedia.org/wiki?curid=9922", "title": "Biesbosch", "text": ""}
{"id": "9923", "revid": "75858", "url": "https://nl.wikipedia.org/wiki?curid=9923", "title": "Schiermonnikoog (gemeente)", "text": ""}
{"id": "9924", "revid": "705686", "url": "https://nl.wikipedia.org/wiki?curid=9924", "title": "De Weerribben", "text": "De Weerribben is een 35 km\u00b2 groot natuurgebied in de gemeente Steenwijkerland in het noordwesten van de Nederlandse provincie Overijssel. Het is een Natura2000 gebied en deel van Nationaal Park Weerribben-Wieden. Staatsbosbeheer is beheerder van het overgrote deel.\nHet nationale park De Weerribben werd ingesteld in 1992. Ten zuiden er van ligt het vergelijkbare gebied De Wieden dat grotendeels eigendom is van Natuurmonumenten. Samen vormen De Weerribben en De Wieden sinds 2009 een nationaal park dat bijna 100 km\u00b2 groot is. Het is een van de belangrijkste moerasgebieden in Europa.\nIn De Weerribben ligt het dorp Kalenberg en de buurtschap Hoogeweg. Langs de rand van De Weerribben liggen Ossenzijl, Wetering, Scheerwolde, Blankenham, Muggenbeet en het dorp Nederland. Kalenberg, Ossenzijl, Wetering en Nederland waren oorspronkelijk vaardorpen.\nNaar het noorden toe sluit De Weerribben (bijna) aan bij de Lindevallei en de laagveenmoerassen van de Rottige Meente, Brandemeer en Oldelamer in de Friese gemeente Weststellingwerf. Naar het zuiden toe sluit De Weerribben aan bij de laagveenmoerassen in de Wieden, die zich op hun buurt weer voortzetten in de Olde Maten bij Staphorst. Naar het westen, bij Blankenham ligt een graspolder met een oude zeedijk op de overgang naar de Noordoostpolder.\n\"Topografische kaart van De Weerribben (2015)\"\nGeschiedenis.\nVanaf de stichting van Kalenberg in de middeleeuwen tot kort na de Tweede Wereldoorlog werd er in dit gebied turf gewonnen. Nadat het turf gestoken was, moest dit drogen op de zogenaamde 'ribben', smalle stroken land die met opzet hiervoor gespaard werden (legakkers). Soms sloegen deze ribben weg bij slecht weer of doorbraken van de zee, zo ontstonden de Wieden.\nNaarmate uit het vergraven veen steeds grotere watervlakten ontstonden ging men over op de visserij, en nadat die verland raakten, ook op de rietteelt. Veel bewoners van de streek waren vanouds zowel boer als visser en rietsnijder. Toen in 1919 een gemaal gebouwd was begon een proces van verdroging. Dit proces werd versterkt door de inpoldering van de Noordoostpolder.\nVanaf de jaren 1930 werden grote gebieden langs het Steenwijkerdiep drooggelegd en tot gras- en bouwlanden ontgonnen, zodat De Weerribben en de Wieden gescheiden raakten. Tussen de zo ontstane polders als Halfweg, Gelderingen en Giethoorn werd het nieuwe dorp Scheerwolde gebouwd. De ontginning van de polders Wetering-Oost en Wetering-West bleef onvoltooid, waardoor ten noorden van Scheerwolde op drooggelegde, maar niet ontgonnen grond het Woldlakebos kon ontstaan.\nRietteelt.\nDe inwoners van het dorp Kalenberg in De Weerribben leefden lange tijd grotendeels van de rietteelt. In 2009 werd nog ca. 1000 ha van het gebied benut voor de teelt van dekriet. Het Kalenberger riet genoot van oudsher een zekere faam. De rietlanden worden vaak nog door kleine particuliere ondernemers uit de dorpen Kalenberg en Ossenzijl uitgebaat voor de productie van dekriet. Het beheer van rietlanden in De Weerribben kent een aantal eigenaardige problemen. Rietlanden ontstaan hier gewoonlijk uit een zich over een heel trekgat of 'weer' uitbreidende rietkraag of kragge, die drijft op het water.\nWanneer er geen beheer plaatsvindt, 'verruigt' een rietland en maakt plaats voor moerasbos van berken, lijsterbes en elzen. Wanneer het Rietland vele jaren telkens wordt gemaaid, wordt de kragge alsmaar dikker en raakt de begroeiing daarmee afgesneden van het water, met verzuring als gevolg. Een perceel kan dus op twee manieren verloren gaan voor de rietteelt.\nRiettelers plegen de verzuring tegen te gaan door bevloeiing met kleine watermolentjes of dieselpompen. Daarmee brengt men water boven op de rietkragge, die daardoor minder snel verzuurt en langer productief blijft.\nOp den duur echter is het verlandingsproces niet te stuiten en ontstaan ofwel veenheiden, ofwel moerasbossen. Staatsbosbeheer is ertoe overgegaan om bepaalde gedeelten, die zich na geheel te zijn verruigd tot moerasbos hadden ontwikkeld, open te laten graven om de successie opnieuw te laten beginnen.\nFlora.\nDe Weerribben is een laagveengebied en kent als zodanig in grote lijnen drie begroeiingstypen:\nopen water- en verlandingsvegetaties, rietlanden en moerasbossen. In het open water komt blaasjeskruid, een vleesetend plantje, vaak massaal voor. De verlandingsvegetaties omvatten zowel 'kraggen' van riet en lisdodde, die zich vormen vanaf de randen van het water, als drijftillen die zich ook midden in het water kunnen vormen uit drijvende soorten. Dat zijn vooral krabbenscheer, waterlelie, gele plomp en waterscheerling. Rietland wordt vaak doorspekt met kleurige ruigtekruiden zoals wilgenroosje, winde, glidkruid en moerasandoorn. Verzurend rietland gaat eerst 'hol staan' om later plaats te maken voor grassen en uiteindelijk over te gaan in hoogveenachtige begroeiingen met soorten als dopheide, veenmossen, veenpluis, zonnedauw, en moeraskartelblad. De bossen bestaan hoofdzakelijk uit elzen en lijsterbes langs de waterkanten en op verruigde plekken, in verzuurde gebieden ziet men ook berken. In sommige oude kooibossen, zoals rond de Kooi van Pen, overheerst de es.\nFauna.\nIn het gebied komen de purperreiger, zwarte stern, roerdomp en moerasvogels als de karekiet, snor, rietzanger en wielewaal voor. Zoogdieren als ree, vos en Europese otter vinden hier ook hun levensruimte. Daarnaast komt in het gebied de grote vuurvlinder voor, in een speciale ondersoort \"batava\", die endemisch is in Nederland, en tal van andere vlinders.\nVoor libellen is het waterrijke gebied een goed biotoop: De donkere waterjuffer komt alleen maar hier voor, de noordse winterjuffer en sierlijke witsnuitlibel hebben hier hun belangrijkste populaties terwijl in 2013 populaties van de kempense heidelibel zijn aangetroffen. Inmiddels is De Weerribben het belangrijkste leefgebied voor deze soort. Daarnaast komen hier belangrijke populaties van de groene glazenmaker, de gevlekte witsnuitlibel en de gevlekte glanslibel voor. In totaal zijn driekwart van de Nederlandse libellensoorten (51 van de 70) hier waargenomen.\nDe otter.\nIn 2002 is begonnen met de herintroductie van de visotter in het gebied, het dier was in Nederland uitgestorven. De populatie nam geleidelijk aan toe, en dieren zochten ook buiten De Weerribben een territorium. Dankzij meer introducties en ondanks veel verkeersslachtoffers groeide de populatie in Nederland gestaag. In 2022 telde men er ongeveer 500 dieren.\nEendenkooien.\nEendenkooien dienden oorspronkelijk voor de vangst van eenden 'voor de bout', maar die functie is tientallen jaren geleden be\u00ebindigd. Er waren twee eendenkooien in De Weerribben: de zeer omvangrijke kooi van Pen bij Wetering en de veel kleinere Kloosterkooi bij Kalenberg. Deze laatste heeft nu een functie gekregen voor het toerisme. Dit 28 ha grote gebied is bovendien aangewezen als bosreservaat, waarbij het het elzen-berkenbos vertegenwoordigt.\nToerisme.\nDe toeristische sector in Kalenberg en Ossenzijl is naar verhouding bescheiden van omvang, met uitzondering van de watersport, die zich concentreert rond het bezoekerscentrum bij Ossenzijl. Op 27 november 2004 werd in de finale-uitzending van het NCRV-televisieprogramma \"De mooiste plek van Nederland\" het natuurgebied De Weerribben tot winnaar uitgeroepen. Het Friese Moddergat en het Groningse Lauwersmeer werden respectievelijk tweede en derde."}
{"id": "9925", "revid": "749757", "url": "https://nl.wikipedia.org/wiki?curid=9925", "title": "David Mach", "text": "David Mach (Methil (Fife), 18 maart 1956) is een Schots beeldhouwer, die sculpturen en installaties vaak maakt met alledaags recyclemateriaal. Hij kan daarom doorgaan voor assemblagist. Hij liet \"The diving woman\" plaatsen op het strand van De Haan in Vlaanderen, in het kader van de kunstmanifestatie \"2003 Beaufort\" aan de Belgische kust."}
{"id": "9927", "revid": "5113", "url": "https://nl.wikipedia.org/wiki?curid=9927", "title": "Sperrichting", "text": ""}
{"id": "9928", "revid": "215265", "url": "https://nl.wikipedia.org/wiki?curid=9928", "title": "Mosoel", "text": "Mosoel of Mosul (Arabisch: \u0627\u0644\u0645\u0648\u0635\u0644, \"Al Mawsil\", Turks: \"Musul\", Koerdisch \u0645\u0648\u0648\u0633\u06b5, \"M\u00fbsil\", Aramees: \u0721\u0718\u0728\u0720, \"M\u0101w\u1e63il\") is de op twee na grootste stad van Irak, gelegen in het noorden van het land, nabij de grens met Turkije. In 2008 woonden er 1,8 miljoen mensen. De stad ligt op de rechteroever van de Tigris, waarin stroomopwaarts de Mosoeldam ligt. Ten oosten van de stad, aan de overkant van de Tigris, bevindt zich het oude Ninive.\nDe bevolking is overwegend Arabisch, maar de omgeving wordt vooral door Koerden bewoond met daarnaast ook een christelijke minderheid waaronder Armenen en Aramee\u00ebrs. De stad Mosoel ligt juist buiten de autonome Koerdische regio in Noordoost-Irak. Op religieus gebied is de stad van belang als het historische centrum van het nestorianisme, een ori\u00ebntaals-orthodoxe kerk. In de 4e eeuw werd het Mar-Benham-klooster 32 km ten zuiden van Mosoel gesticht. De stad is ook de zetel van de ge\u00fcnieerde Syrische aartsbisschop en de ge\u00fcnieerde Chaldeeuwse aartsbisschop. De christenen vormden eeuwenlang een belangrijke minderheid van de stad, maar de moslims overvleugelen de christenen getalsmatig en aanhangers van Islamitische Staat in Irak en de Levant hebben hen in 2014 praktisch allemaal verdreven.\nGeschiedenis.\nMosoel ontstond aan de westelijke oever van de Tigris, tegenover Ninive, maar werd in 636 door de moslims veroverd. De stad ontwikkelde zich vanaf de 8e eeuw tot een belangrijk handelscentrum op een kruispunt van belangrijke karavaanroutes. Dat zou het tot de verovering door de Mongolen in 1261 blijven. In de 14e eeuw werd Mosoel door de Perzen veroverd en in de 16e eeuw door de Turken.\nOttomaanse Rijk.\nIn 1638 veroverden de Turken de herbouwde stad. Tot 1918 behoorde de stad tot het Ottomaanse Rijk, waarna de Turken en de Britten, die Irak sinds dat jaar als mandaatgebied beheerden, nog tot 1926 twistten over de stad.\nOnder Irak.\nNa de Eerste Wereldoorlog was Mosoel inzet van strijd tussen Irak en Iran (destijds Perzi\u00eb). In de Vrede van Lausanne (1923) was de status van Mosoel niet opgenomen. In 1925 wees de Volkenbond Mosoel toe aan Irak en in 1926 deed Turkije formeel afstand van Mosoel. Kort daarna werden de belangrijke olievelden rond de stad ontdekt, die haar tot op vandaag een grote strategische betekenis geven.\nVanouds staat Mosoel bekend om zijn wol- en katoenproductie: mousseline is naar Mosoel genoemd. Verder produceert de omgeving van Mosoel sinds mensenheugenis albast.\nMosoel is een etnisch diverse stad, op de grens tussen het merendeels Arabisch-soennitische zuidwesten van Irak, en het Koerdisch-soennitische noordoosten. Deze deling is ook in de stad duidelijk. Tevens heeft de stad een grote sjiitische Turkmeense populatie, die in Ottomaanse tijden de meerderheid vormde. Wegens haar diversiteit was de stad tijdens de Irakoorlog en tijdens de Iraakse burgeroorlog toneel van veel verzet, onderling geweld en aanslagen.\nRecente geschiedenis.\nTijdens de Tweede Golfoorlog (1990-1991) werd de aardolie-industrie nagenoeg vernietigd door bombardementen en raketbeschietingen. Begin 1991, tijdens de na de Golfoorlog uitgebroken burgeroorlog, was de stad korte tijd in handen van Koerdische rebellen en liep zij opnieuw ernstige schade op ten gevolge van de strijd.\nVanaf eind 2013, toen terreurgroep ISIS de macht in handen kreeg over de naburige delen van Irak en Syri\u00eb, zouden extremisten de lokale bevolking al hebben bedreigd en uitgebuit. Zij persten onder andere winkeliers af, voor geld dat voor de strijd in Syri\u00eb nodig zou zijn. Ook poogden zij de Turkmenen en andere minderheden uit de stad te verjagen.\nOp 10 juni 2014 viel Mosoel in handen van ISIS en verloren Iraakse veiligheidstroepen de controle over de stad. Het Iraakse leger bleek niet in staat weerstand te bieden aan de snelle opmars van ISIS. Het leger van de Koerdische autonome regio was niet in de buurt wegens onenigheid met de Sjiitische nationale regering over de status van de stad. Na enkele uren strijd verlieten Iraakse politieagenten en militairen massaal hun posten en gepantserde wagens. Binnen 48 uur waren volgens de VN meer dan 500.000 inwoners van de stad op de vlucht geslagen naar de Koerdische autonome regio. Volgens lokale ziekenhuizen vielen zeker 200 doden en vluchtelingen spraken van lijken in de straten. Naar eigen zeggen executeerde ISIS 1.700 militairen. De voorzitter van het Iraakse parlement riep de Koerden op om met hun leger direct versterking te komen bieden om Mosoel te bevrijden (samen met het nationale leger). ISIS drong het Turkse consulaat van de stad binnen en gijzelde 49 Turken, waaronder de consul en drie kinderen. Tevens kidnapte ISIS 31 Turkse vrachtwagenchauffeurs, 40 Indi\u00ebrs en 16 Georgi\u00ebrs. Aramese, Assyrische en Armeense kerken werden door ISIS in brand gestoken. In de centrale bank van Mosoel zou ISIS 300 miljoen euro hebben buitgemaakt. Dit zou de organisatie de rijkste terreurgroep in de wereld maken. 2.000 gevangenen zouden zijn bevrijd uit een antiterrorisme-gevangenis. Vanuit Mosoel namen de extremisten op 11 juni 2014 de zuidelijker gelegen steden Tikrit en Baji in. Tevens namen zij controle over het grootste deel van de provincie Kirkoek ten oosten van Mosoel. Op 12 juni publiceerde ISIS nieuwe wetgeving die gehanteerd zou worden in Mosoel; alle tempels, tombes en graven dienen vernietigd te worden en voor overtreders van de sharia zullen zware straffen gelden als amputatie en publieke executie. Later die dag bombardeerde de Iraakse luchtmacht delen van de stad, alsook gebouwen in Samarra die waren ingenomen door ISIS.\nOp 25 juni 2014 begon ISIS met het beschieten met mortieren van christelijke dorpen ten zuiden van Mosoel. Hoewel ISIS eerst had beweerd dat christenen met rust gelaten zouden worden, moesten tienduizenden vluchten naar Koerdisch gebied. Op hetzelfde moment begon ook een aanval op islamitische en christelijke heiligdommen. Zo zouden leden van ISIS het graf van de profeet Jona hebben vernietigd. Zeker vijf sjiietische en soefistische moskee\u00ebn en tombes in de stad werden opgeblazen, en kruisen werden in kerken vervangen door vlaggen van de terreurbeweging. ISIS-strijders gingen alle wijken van de stad langs om minderheden te registreren. Zij werden daarna voor de keuze gesteld: ofwel \"berouw\" te tonen (dit wil zeggen zich tot de islam te bekeren) en trouw te zweren aan het kalifaat, of te worden ge\u00ebxecuteerd. Anderen zouden voor losgeld zijn gekidnapt. Ook zou ISIS dorpen ten westen van de stad richting Tel-Afar (veelal bewoond door sjiieten, Koerden en Turkmenen) volledig uitmoorden.\nOp 27 juni 2014 zou ISIS een eigen commandant hebben gekruisigd in de stad. Op 19 juli 2014 verliet de laatste christelijke gemeenschap de stad, na bijna tweeduizend jaar vestiging. Hun huizen waren gemarkeerd met de Arabische letter 'N', voor Nasrani (volgers van de 'profeet van Nazareth', ofwel Jezus). In juli markeerde ISIS ook 50 moskee\u00ebn voor vernietiging. Onder andere de 14e-eeuwse moskee voor de profeet Jirjis werd met de grond gelijk gemaakt. In enkele moskee\u00ebn die werden opgeblazen troffen lokale moslims verbrande en verscheurde korans aan, wat tot grote verontwaardiging leidde onder de bevolking van de stad. De burgers van Mosoel probeerden hun gebedshuizen te beschermen door er te overnachten, zodat ISIS ze niet kon opblazen. Zij zouden onder andere hebben voorkomen dat ISIS de 840 jaar oude 'scheve minaret' \u2212 de Al-Nuri-moskee, een nationaal symbool \u2212 opblies.\nOp 17 oktober 2016 startten Iraakse regeringstroepen, Koerdische Peshmerga en andere strijdgroepen een offensief tegen Mosoel om IS uit de stad te verdrijven. Op 9 juli 2017 kondigde de Iraakse regering aan dat de stad geheel was heroverd op IS. Daarbij werd de stad nagenoeg geheel verwoest.\nIn februari 2018 lanceerde UNESCO het \"Revive the Spirit of Mosul\" project voor de wederopbouw van de stad, met steun aan de plaatselijke bevolking door middel van cultuur en onderwijs. In december 2018 werd de eerste steen gelegd voor de wederopbouw van de Al-Nuri-moskee.\nEconomie.\nDe stad hoort tot de belangrijkste drie van het land. Mosoel is omgeven door belangrijke aardolievelden en is daarom het centrum van de Iraakse aardolieproductie. Van oudsher is er ook omvangrijke textielindustrie (mousseline) en verwerking van agrarische producten (graan, gerst, suiker; leder); daarnaast machinebouw, chemische, hout- en cementindustrie. Mosoel is een aanzienlijk handels- en verkeersknooppunt (wegen, spoorwegen; luchthaven). "}
{"id": "9929", "revid": "107", "url": "https://nl.wikipedia.org/wiki?curid=9929", "title": "Neandertaler", "text": ""}
{"id": "9931", "revid": "1377170", "url": "https://nl.wikipedia.org/wiki?curid=9931", "title": "Johannes Calvijn", "text": "Johannes Calvijn, geboren als Jehan Cauvin (Noyon, 10 juli 1509 \u2013 Gen\u00e8ve, 27 mei 1564), was een Frans-Zwitserse christelijke theoloog tijdens de reformatie, naar wie een protestants-christelijke stroming, het calvinisme, is genoemd. Als reformator wordt Calvijn vaak in \u00e9\u00e9n adem genoemd met Maarten Luther.\nJeugd en studietijd.\nJohannes Calvijn, oorspronkelijk Jehan Cauvin geheten, was de vierde van de zes kinderen van G\u00e9rard Cauvin en Jeanne Lefranc. Vooral zijn uit Kamerijk (Cambrai) afkomstige moeder oefende een vrome invloed op hem uit. Door de positie van zijn vader als bisschoppelijk ambtenaar, kon hij huisonderwijs volgen met een groep adellijke jongens. Later volgde hij onderwijs aan het College der Capetten (een vooraanstaande jongensschool), waar hij een ijverige leerling bleek te zijn.\nIn 1523 werd Calvijn op veertienjarige leeftijd door zijn vader naar het Coll\u00e8ge de la Marche in Parijs gestuurd, waar hij onderwijs volgde in Latijn en Frans bij onder anderen Mathurin Cordier. Daarnaast bezocht hij enige tijd het Coll\u00e8ge Montaignu. G\u00e9rard Cauvin wilde aanvankelijk dat zijn zoon priester zou worden, maar toen dit door een geschil met het kapittel onmogelijk werd, liet hij hem rechten en letteren studeren. Calvijn begon zijn studie in 1528 aan de Universiteit van Orl\u00e9ans en vervolgde zijn studie in 1529 in Bourges, waarna hij in 1532 doctor in het recht werd in Orl\u00e9ans. Volgens de gewoonte van die tijd latiniseerde hij zijn naam Jehan Cauvin toen tot \"Iohannes Calvinus\". Deze vorm werd later weer verfranst tot \"Jean Calvin\" en vernederlandst tot Johannes Calvijn.\nAls humanist schreef hij in 1532 zijn eerste boek, een commentaar op Seneca's verhandeling: \"De clementia\" (Over de zachtmoedigheid, of de goedertierenheid). Calvijns boek was een hulde aan Erasmus van Rotterdam, die in 1529 een grote Seneca-uitgave had uitgegeven. Het boek van Calvijn was niet uitgesproken Bijbels.\nHervormingsgezind.\nNa het verschijnen van zijn eerste boek werd Calvijn gewonnen voor de reformatie. Dit bleek op 1 november 1533 (Allerheiligen) bij de rectorale rede van rector Nicolaas Cop - een vriend van Calvijn - van de Universiteit van Parijs, waarvoor Calvijn materiaal had aangedragen. In deze rede was te merken dat Cop en Calvijn welwillend stonden tegenover de beginselen van de reformatie. De rede ging over de tekst: \"Zalig zijn de armen van geest\" (Matte\u00fcs 5:3) en eindigde met de vraag: \"Is het recht dat wij meer de mensen zoeken te behagen dan God? Moeten wij hen vrezen, die het lichaam kunnen verderven, maar die geen macht hebben over de ziel?\" (vergelijk Matte\u00fcs 10:28). De rede bevatte geen bronvermelding, maar wel veel citaten van Erasmus en Luther. In een tijd van vijandschap tegen de hervormingsgezinden gaf de rede zoveel aanstoot, dat Cop en Calvijn uit Parijs moesten vluchten.\nTijdens zijn omzwervingen in Frankrijk ontmoette Calvijn Jacques Lef\u00e8vre d'\u00c9taples. In Noyon deed Calvijn afstand van zijn kerkelijke inkomsten en later raadpleegde hij onder de schuilnaam \"Charles d'Espeville\" in Saintonge een uitgebreide bibliotheek, waar hij een basis vormde voor zijn Institutie. Calvijn ging in 1534 voorgoed tot de reformatie over toen hij in de grotten van Saint-Beno\u00eet-la-For\u00eat en Crotelles (nabij Poitiers) voor het eerst het Heilig avondmaal vierde. Hij vierde dit avondmaal met vluchtelingen.\nCalvijn kwam in 1535 in Bazel terecht, waar hij voor het eerst de reformatoren Heinrich Bullinger en Guillaume Farel ontmoette. In 1536 kwam de eerste uitgave van zijn \"Institutio Religionis Christianae\" (\"Onderwijs in het christelijk geloof\") uit. In dit boek, zijn magnum opus, vatte Calvijn zijn zienswijze op het geheel van de christelijke leer samen. Gedurende zijn verdere leven bleef Calvijn dit boek aanvullen en uitbreiden, zowel in het Frans als in het Latijn. De laatste uitgave verscheen in 1559, vijf jaar voor zijn overlijden.\nDe predikant van Lausanne, Pierre Caroli, vroeg zich hardop af, of Calvijn wel het leerstuk van de Drievuldigheid onderschreef. Hij miste een duidelijke benoeming van Jezus Christus als God, en beschuldigde zijn collega van Arianisme. Calvijn wees dit verontwaardigd van de hand, maar weigerde op uitnodiging van Caroli de Geloofsbelijdenis van Athanasius te ondertekenen, wat ook bij andere reformatoren bevreemding wekte.\nEerste Geneefse periode.\nGen\u00e8ve werd sinds de dertiende eeuw overheerst door het hertogdom Savoye, toen de bisschop van Gen\u00e8ve het huis van Savoye in 1265 het ambt van vidomne verleende.\nDe invloed van Savoye brokkelde vanaf 1482 echter steeds meer af. En in 1530 had de gemeenteraad nagenoeg alle bestuursmacht over de stad in handen.\nGodsdienstzaken hadden tot dat moment geen grote rol gespeeld.\nDat veranderde met de hervormingen van Zwingli in Z\u00fcrich, die op 29 januari 1523 - met de Grote Disputatie - een nieuwe fase ingingen.\nDit was een mijlpaal in de Zwitserse Reformatie. Door dit godsdienstgesprek, waarbij pro en contra argumenten aangaande de Reformatie werden aangehoord en overwogen en de beslissing van de gemeenteraad de basisprincipes van Zwingli's hervorming te aanvaarden, werd een cruciaal principe vastgelegd. Het principe namelijk dat onafhankelijke steden zelf beslisten of ze op basis van argumenten de Reformatie zouden invoeren.\nVijf jaar later, in 1528, vond eenzelfde godsdienstgesprek plaats in Bern. Ook daar werd ingestemd met de hervormingen van Zwingli.\nIn Gen\u00e8ve begon dit godsdienstgesprek op 27 januari 1534. Dit verliep chaotisch, zoals Jeanne de Jussy, een novice in het Geneefse klooster van Sainte-Claire, beschrijft in Le levain du Calvinisme.\nSavoye was zeer verontrust door deze verwikkelingen en belegerde Gen\u00e8ve.\nBern, dat in die tijd een machtig leger had, schoot te hulp.\nDe republiek Gen\u00e8ve was een feit.\nGuillaume Farel, sinds 1532 in de stad, onder bescherming van Bern, oefende intussen druk uit op de gemeenteraad van Gen\u00e8ve om zich uit te spreken ten gunste van de Reformatie.\nOp 25 mei 1536 stemden de burgers van Gen\u00e8ve in een openbare bijeenkomst v\u00f3\u00f3r het afsluiten van de eerste fase van de Reformatie in de stad door de gelofte te doen 'voortaan te leven overeenkomstig de wet van het evangelie en het woord van God, en alle pauselijke misbruiken af te schaffen'.\nDaarmee was het katholicisme verworpen maar ontbrak een nieuw systeem van kerkbestuur en kerkorde. Het risico van chaos was daardoor aanzienlijk.\nProtestantse predikanten waren in het Gen\u00e8ve van 1536 weinig meer dan ambtenaren. Ze bezaten - anders dan hun katholieke voorgangers - geen enkele macht of rijkdom. Ze waren zelfs geen burgers van Gen\u00e8ve en hadden geen toegang tot besluitvormende lichamen.\nOok Calvijn was niet meer dan een lage ambtenaar die met toestemming van de gemeenteraad in de stad woonde. De gemeenteraad bepaalde de religieuze zaken in de stad.\nDe positie van predikanten was daarom bijzonder kwetsbaar voor verschuivingen in de politieke allianties in de stad.\nToen Farel Calvijn vroeg om in Gen\u00e8ve te blijven - toen hij in 1536 via Gen\u00e8ve reisde en voornemens was terug te gaan naar Bazel - en hem te helpen bij het ontwerpen van een nieuwe kerkorde, wilde Calvijn dat eerst niet.\nHij was van plan zich te wijden aan studie. Farel drong aan door Calvijn toe te wensen dat 'het God mocht behagen Calvijns vrije tijd en de rust die Calvijn zocht voor zijn studie te vervloeken als Calvijn toch voornemens was weg te gaan'. Die woorden schokten en troffen Calvijn zodanig dat hij zijn plan om weg te gaan, opgaf.\nDe hervormers in Gen\u00e8ve legden op 16 januari 1537 een aantal hervormingsmaatregelen voor aan de gemeenteraad om te komen tot een goed geordende en gereglementeerde kerk.\nEnkele maanden daarvoor, in november 1536, echter had Calvijn de gemeenteraad voorgesteld om iedere habitant (wettige inwoner van vreemde afkomst zonder recht van stemmen, wapens te dragen of een openbaar ambt te bekleden) de 21 artikelen van zijn geloofsbelijdenis te laten onderschrijven. Het is onduidelijk waarom. Calvijn was immers zelf ook een habitant.\nDe meest voor de hand liggende verklaring is dat het een mogelijkheid bood om vreemdelingen die het oude geloof nog aanhingen, uit de stad te weren.\nDe overeengekomen onderschrijving van de Reformatie in mei 1537 vereiste echter dat 'alle burgers en ingezetenen van Gen\u00e8ve en onderdanen van het gebied' hun verbondenheid met een dergelijke belijdenis zouden bevestigen.\nDe Reformatie mocht dan veranderingen teweegbrengen in de burgerlijke en kerkelijke structuren en praktijken van de stad, toch waren de maatregelen van Calvijn en Farel impopulair.\nHet ging in tegen de nieuw verworven vrijheid die de stad voor zichzelf had opge\u00ebist in 1536. Bovendien waren er gedragsverplichtingen met Bern, een stad die Gen\u00e8ve te hulp was geschoten en hen bevrijd had van Savoye, maar daarvoor wel iets terugeiste.\nDe gemeenteraad bepaalde dus dat hetzelfde gedragspatroon als dat van Bern zou worden gevolgd en eiste van Calvijn en Farel dat die daarmee zouden instemmen.\nBeiden deden dat niet en op 21 april (Paasdag) werden Calvijn en Farel uit Gen\u00e8ve verbannen.\nStraatsburg.\nNa zijn verbanning uit Gen\u00e8ve trok Calvijn naar Straatsburg, waar hij, dankzij zijn vriend Martin Bucer, predikant van de Franse vluchtelingengemeente werd. In de jaren die volgden, oefende Martin Bucer een grote invloed uit op Calvijn. Calvijn predikte ook meerdere malen in Sint-Thomaskerk van Straatsburg, waar Bucer pastor was.\nCalvijn was vastbesloten te trouwen, omdat hij wilde laten zien dat het huwelijk bij hem in hoger aanzien stond dan het kerkelijke celibaat. Hij vroeg zijn vrienden hem te helpen een vrouw te vinden die \"bescheiden, toegeeflijk, niet arrogant, niet extravagant, geduldig en bevorderlijk voor zijn gezondheid\" was. In 1540 trouwde Calvijn met de uit Luik afkomstige Idelette de Bure, weduwe van de bekeerde anabaptist Jean Stordeur. Idelette had een zoon en dochter (Judith) uit het eerdere huwelijk, van wie enkel de dochter later mee zou gaan naar Gen\u00e8ve. In 1542 kregen Calvijn en Idelette een zoon, die echter reeds na twee weken overleed. Idelette Calvijn overleed in 1549. Calvijn zou later over haar zeggen dat zij een helper was in zijn ambt, nooit in zijn weg stond, hem nooit lastigviel over haar kinderen en dat zij een grootse persoonlijkheid was.\nIn 1539 kwam een psalmboek van Calvijn uit met 18 psalmen, waarvan 5 door hem berijmd, met de Geloofsbelijdenis, de Lofzang van Simeon en de Tien geboden. In 1540 kwamen er formulieren voor de kerkdiensten en een formulier voor de bediening van de Heilige Doop. Ook kwam in deze tijd het Bijbelcommentaar uit, een uitleg van de brief aan de Romeinen.\nTijdens zijn ballingschap volgde Calvijn de ontwikkelingen in Gen\u00e8ve op de voet. Toen Jacopo Sadoleto, een rooms-katholieke kardinaal, een brief schreef aan het bestuur van Gen\u00e8ve om de stad uit te nodigen om weer terug te keren naar de moederkerk, keerde het tij voor Calvijn. Zijn inzet voor de protestantse gemeenschap in Gen\u00e8ve hielp hem het verloren aanzien in de stad terug te winnen. Toen een aantal aanhangers van Calvijn in de gemeenteraad waren gekozen werd Calvijn in 1540 uitgenodigd terug te keren naar Gen\u00e8ve. Nadat hij een brief kreeg van Farel, was hij ervan overtuigd dat hij weer moest terugkeren. Na onderhandelingen over de voorwaarden keerde hij in 1541 terug.\nTweede Geneefse periode.\nTijdens de verhuizing van Straatsburg naar Gen\u00e8ve kreeg hij heel veel medewerking van de raad van de stad. Alles werd door hen betaald. In 1541 werd Calvijn opnieuw predikant in Gen\u00e8ve. Gedurende de daarop volgende periode zette Calvijn de kerk van Gen\u00e8ve op poten. Hij kreeg daarbij veel hulp van zijn collega Pierre Viret. Meteen na zijn terugkomst begon hij aan een nieuwe kerkorde en schreef hij een nieuwe catechismus voor de jeugd. Onder Calvijns leiding werd Gen\u00e8ve een voorbeeld voor andere reformatorisch gezinde gebieden. Ook in deze tweede Geneefse periode had Calvijn te maken met grote interne spanningen; het grootste deel van zijn medepredikanten was (net als Calvijn) afkomstig uit Frankrijk. Het feit dat Gen\u00e8ve in deze jaren overspoeld werd door Franse vluchtelingen, veroorzaakte onrust onder de autochtone bevolking. Ook veel mensen buiten Frankrijk wendden zich tot Calvijn als zij vragen hadden.\nNa zijn terugkeer in Gen\u00e8ve begon Calvijn zijn hernieuwde autoriteit aan te wenden om de kerk te institutionaliseren. Op dit vlak werd hij sterk be\u00efnvloed door Bucer. Calvijn stelde vier, op het Nieuwe Testament gebaseerde, ambten in binnen de kerk:\nIn 1559 stichtte Calvijn in Gen\u00e8ve een academie, de huidige Universiteit van Gen\u00e8ve, om predikanten op te leiden. Zijn vriend en latere opvolger Theodorus Beza werd de eerste rector. Jonge mannen kwamen uit heel Europa om aan Calvijns academie te studeren, waarna zij naar hun thuisland terugkeerden om te prediken. Zo hebben bijvoorbeeld John Knox, Filips van Marnix van Sint-Aldegonde en Caspar Olevianus Calvijns leer over grote delen van Europa verspreid.\nIn 1562 verscheen een psalmbundel (bekend als de Geneefse psalmen), geschikt om gezongen te worden tijdens de dienst. Calvijn was in Straatsburg zelf gaan berijmen. Eenmaal terug in Gen\u00e8ve droeg hij dit werk over aan Cl\u00e9ment Marot en Beza, terwijl hij Guillaume Franc, Louis Bourgeois en Maitre Pierre verzocht de muziek te componeren. Calvijns ijver in het maken van een psalmbundel kwam voort uit zijn wens om, ook voor het kerklied, alleen van de Bijbel uit te gaan.\nOp zaterdagavond 27 mei 1564 overleed Calvijn op 54-jarige leeftijd. Vlak voor zijn overlijden had Calvijn op 25 april 1564 zijn testament nog geciteerd aan notaris Pierre Chenelat. Conform zijn wens werd hij de middag na zijn overlijden om 14.00 u. begraven in een gewone houten kist op kerkhof Pleinpalais aan Rue des Rois, beter bekend als Cimeti\u00e8re des Rois in zijn woonplaats Gen\u00e8ve. Even sober als zijn kist was de drukbezochte rouwsamenkomst. Voor de zekerheid wilde hij ook geen grafsteen. De precieze locatie van het graf op de begraafplaats is dan ook onbekend, maar in de negentiende eeuw werd een plaats gemarkeerd die traditioneel als zijn rustplaats wordt beschouwd: grafnummer 707 op het Cimeti\u00e8re des Rois.\nCalvijns theologie.\nCalvijn was een verklaard aanhanger van de vijf sola's van de reformatie. Volgens Calvijn is de mens slechts rechtvaardig voor God door het verzoenende werk van Jezus Christus en kan de mens zelf daar niets aan toe- of afdoen (het: door genade alleen). Omdat in deze visie de mens niet bij machte is zich te rechtvaardigen voor God door goede werken, meende Calvijn dat God, vanuit Zijn eeuwig raadsbesluit, reeds van tevoren heeft bepaald wie deze goddelijke rechtvaardiging ten deel zou vallen en wie niet, de uitverkiezingsleer of predestinatie. Dit moet echter wel in de juiste context worden gezien, nl. dat het niet het product is van menselijke speculatie maar een geheim van goddelijke openbaring. Sommigen geloven wel en anderen niet in het evangelie. De leer van de predestinatie heeft als eerste functie uit te leggen waarom sommige mensen wel op het evangelie reageren en anderen niet. Zo vormt het een verklaring voor het individuele karakter van de menselijke reacties op de genade, aldus historicus en theoloog Alister E. McGrath.\nCalvijn ontkende, net als mede-reformator Luther en \u2014 volgens de protestantse hermeneutiek \u2014 kerkvader Augustinus, de mogelijkheid dat zogenoemde \"goede werken\" zouden kunnen bijdragen tot verzoening met God. Over de goede werken schreef hij onder andere: \"Nooit was er enig werk van een godsvruchtig mens, dat niet voor het rechtvaardig oordeel Gods zijn verdoemelijkheid bewees.\" Bij zijn mening inzake uitverkiezing, beriep hij zich, wederom evenals Luther en Augustinus, op bepaalde Bijbelse teksten, met name de brieven van de apostel Paulus (bijvoorbeeld de Romeinen 9). Zijn predestinatieleer is hoofdzakelijk gebaseerd op de gedachte dat God zo groots is en de mens zo nietig in vergelijking met God, dat de mens nooit in staat zal zijn daar iets aan toe of af te doen. Naar Calvijns inzicht strekt de gedachte dat Gods voorzienigheid alles regeert, de gelovige tot troost. De mens, zo stelde hij, wordt niet geregeerd door het lot, maar door de goede God.\nOpgemerkt moet worden dat Calvijn en zijn aanhangers niet dachten dat de predestinatie gevolgen had voor het handelen van de mens, het was niet de bedoeling dat men leefde alsof er geen gevolgen te vrezen waren. De mens bleef dus uiteindelijk wel verantwoordelijk voor zijn eigen daden.\nDe door Calvijn gesystematiseerde leer van de rechtvaardiging door alleen het geloof en de leer van de uitverkiezing is de hoeksteen geworden van de naar hem genoemde calvinistische of gereformeerde theologie. In diverse belijdenisgeschriften van allerlei kerken van deze richting is deze leer daarom terug te vinden en vormt zij de basis daarvan (bijvoorbeeld de Drie Formulieren van Enigheid). Wel is in de loop der eeuwen de uitverkiezingsleer in grote delen van deze kerkelijke richting afgezwakt of zelfs (min of meer) afgeschreven, maar in bepaalde orthodox-gereformeerde kerken hangt men (in bepaalde mate) deze leer nog steeds aan.\nDe prediking.\nCalvijn preekte ook voor zijn overgang naar de Reformatie, maar zijn geregelde predikarbeid begon na zijn overgang tot de Reformatie in Gen\u00e8ve. Daar begon hij te preken nadat hij bezweek voor de stevige woorden van Guillaume Farel die hem overhaalde om in Geneve te werken. Aanvankelijk hield hij bijbellezingen over de brieven van Paulus, later werd hij door de raad van de stad aangesteld tot predikant. In Gen\u00e8ve waren er op zondag meerdere diensten en doordeweeks was er iedere dag \u00e9\u00e9n dienst. Calvijn nam een (groot) deel van deze kerkdiensten voor zijn rekening. Evenals Huldrych Zwingli en Maarten Luther behandelde Calvijn in zijn prediking gehele bijbelboeken. Hij maakte geen gebruik van het pericopenstelsel. Zo deed hij er soms maanden of jaren over om een geheel bijbelboek door te preken. In 1549 werd een offici\u00eble 'snelschrijver' aangesteld die de preken van Calvijn opschreef. Calvijn heeft deze opgeschreven preken echter nooit gecontroleerd of gecorrigeerd.\nCalvijns preken waren analytisch opgebouwd. Dat wil zeggen dat Calvijn de tekst op de voet volgde, verklaarde en toepaste. Hij preekte niet vanuit een thema en verdeling, maar volgde de tekst. Aan de inleiding van de preek besteedde Calvijn (volgens C. Veenhof) geen bijzondere zorg. Vaak bestond ze uit een kort memoreren aan de vorige preek. In de preken van Calvijn was de toepassing geen aanhangsel of apart onderdeel, ze was met de boodschap van de bijbeltekst verweven. Calvijns prediking is \u00e9\u00e9n en al evangelie, prediking van de belofte. Bij Calvijn is er een directe, levendige en indringende prediking voor heel de gemeente en alle hoorders van de preek. Hij riep de mensen namens God op tot geloof in Jezus Christus en verzekert mensen van de redding die bij Hem te vinden is, daarnaast waarschuwt hij hen die dit verwerpen. Steeds wanneer God in de prediking tot ons spreekt en Hij ons vergeving van zonden aanbiedt vindt er - volgens Calvijn - een geestelijke besprenkeling met het bloed van Christus plaats. Wanneer het Evangelie gepredikt wordt druppelt (in geestelijke zin) tegelijk met de stem van de prediker het heilig bloed van Christus op ons neer, zo stelt Calvijn. Er is bij hem nog geen classificatie of sterke onderscheiding en opdeling van gelovigen en ongelovigen te vinden, zoals dat later tijdens de Nadere Reformatie voor kwam.\nDe executie van Michael Servet.\nEen problematische tijd in het leven van Calvijn brak aan door het conflict dat hij had met de Spaanse arts en theoloog Michael Servet. Servet was een eminent geleerde die vanwege zijn anti-trinitarische denkbeelden vervolgd werd door zowel de rooms-katholieke kerk als de reformatoren.\nDaarnaast was ook zijn standpunt met betrekking tot de kinderdoop voor de (niet-religieuze, dat wil zeggen: niet zijnde de kerk, Gen\u00e8ve was een zelfstandige stad) autoriteiten niet bepaald rustgevend. De standpunten van de wederdopers hadden immers in, onder andere, M\u00fcnster (zie ook Jan van Leiden) voor grote en bloedige onlusten gezorgd en behelsden veel meer dan enkel religieuze overwegingen. Servet plaatste zich met zijn idee\u00ebn dus op \u00e9\u00e9n lijn met deze groep.\nServet was door de katholieke autoriteiten als ketter (ketterij) veroordeeld, maar ontsnapte - voordat het vonnis kon worden voltrokken - uit de gevangenis van Vienne.\nIn 1553 publiceerde Servet anoniem het boek \"Restitutio Christianismi\" (\"Herstel van het christendom\"). Daarin bekritiseerde hij Calvijn en diens Institutie. Servet wilde niets weten van drie personen binnen de Godheid, maar sprak van drie krachten. Al op 3 februari 1546 schreef Calvijn aan Guillaume Farel dat hij het voornemen had Servet te laten ombrengen, zodra hij daar de gelegenheid voor zou hebben. (\"\"Si venerit, modo valeat mea autoritas, vivum exire nunquam patiar\": Wanneer hij hier komt, als mijn gezag ook maar iets waard is, zal ik niet toestaan dat hij levend vertrekt.\")\nOp zondag 13 augustus 1553 woonde Servet in Gen\u00e8ve een dienst in de Madeleinekerk bij die door Calvijn werd geleid. Daar werd Servet herkend. Calvijn gaf hem aan bij het stadsbestuur en stond erop Servet te laten arresteren.\nNiet vergeten kan worden dat Calvijn nog altijd geen citoyen was, maar een habitant, een legale inwoner zonder stemrecht of het recht een openbaar ambt in de stad te bekleden. Hij had ook in wetgevende noch handhavende zin een positie of rol en kon hoogstens optreden/ geraadpleegd worden als adviseur.\nDaarnaast was de gemeenteraad Calvijn, in de tijd van de veroordeling van Servet, bijzonder vijandig gezind. De Perrinisten (libertijnen) waren op dat moment aan de macht en zij waren vastbesloten Calvijns positie te verzwakken en hun eigen orthodoxie te benadrukken.\nDe gemeenteraad van Gen\u00e8ve, verantwoordelijk voor de rechtspraak in de stad, vroeg Vienne op 21 augustus van 1553 om afschriften van de bewijsstukken tegen Servet. Vienne verlangde onmiddellijke uitlevering van Servet om hem aldaar in staat van beschuldiging te stellen.\nDe gemeenteraad van Gen\u00e8ve stelde Servet toen voor de keus: \u00f3f terugkeren naar Vienne \u00f3f in Gen\u00e8ve blijven om de uitkomst van de rechtszaak af te wachten.\nDe gemeenteraad overlegde vervolgens met bondgenoten zoals Bern, Z\u00fcrich, Schaffhausen en Bazel. De beslissing van de gemeenteraad van 25 oktober 1553 op basis van die reacties, staat opgetekend in het register van het Eerwaarde College van Predikanten en luidde als volgt: 'De hoge heren hebben, na ontvangst van de meningen van de kerken van Bazel, Bern, Z\u00fcrich en Schaffhausen over de affaire-Servet, genoemde Servet ertoe veroordeeld naar Champey te worden gevoerd en aldaar levend te worden verbrand.'\nCalvijn stelde voor deze doodstraf door de brandstapel om te zetten in doodstraf door het zwaard, hetgeen echter niet gebeurd is. Calvijn heeft Servet nog meerdere malen opgezocht in de gevangenis waar hij wachtte op zijn executie. Servet werd op 27 oktober 1553 levend verbrand op de brandstapel.\nDe veroordeling door de gemeenteraad heeft verbazing gewekt bij tijdgenoten. Wolfgang Musculus schreef \u2014 gelet op Servets keuze om Gen\u00e8ve te verkiezen boven Vienne \u2014 dat Servet allicht baat verwachtte bij de vijandschap van de gemeenteraad jegens Calvijn.\nNaar aanleiding van de executie van Servet ontbrandde een hevige polemiek over tolerantie en over de rol van de overheid in religieuze aangelegenheden. Van kritiek op zijn heftige optreden in godsdienstige polemieken moest Calvijn niets weten; hij zag zichzelf als degene die door God geroepen was om de waarheid te verkondigen en hij was ervan overtuigd dat het zijn plicht was om net als eens de oudtestamentische profeten dat hadden gedaan, deze waarheid te verdedigen. Een standpunt dat overigens niet nieuw was of voorbehouden aan Calvijn.\nDe terechtstelling van Michael Servet was het begin van een hevige polemiek tussen Calvijn en de (reformatorische) geleerde humanist Sebastian Castellio.\nHet Consistorie.\nNa zijn terugkeer in Gen\u00e8ve in 1541 stelde Calvijn een Consistorie in om te waken over de morele toestand van de stad. Het Consistorie was een kerkelijke rechtbank van ouderlingen en predikanten, die belast was met het handhaven van de orde in de kerkelijke organisatie en - gemeente. Strafbare feiten varieerden van het verkondigen van valse doctrines tot moreel onwenselijk gedrag.\nCalvijn had niet de bevoegdheid en dus evenmin de mogelijkheid tot het (doen) uitvoeren van (bijvoorbeeld) fysieke straffen, anders dan de toepassing van kerkelijke tucht.\nIn de 16e eeuw werd protestanten regelmatig door de katholieke Kerk ten laste gelegd dat zij de doctrine veranderden, en dat zulke veranderingen alleen konden leiden tot moreel verval met als uiterste gevolgtrekking het uiteenvallen van de samenleving zelf. Met zijn Consistorie wilde Calvijn naar eigen zeggen de morele legitimatie leveren van de naar zijn inzicht hervormde kerk. Daarnaast claimde hij de gezondheid van het individu, families en gemeenschappen te willen bevorderen.\nCalvijn rechtvaardigde het Consistorie en zijn werkwijze in zijn Institutie door te stellen dat Christus stelde dat zijn dienaren zich op aarde dienden te gedragen zoals in de hemel. Het was de taak van de kerk om hiervoor zorg te dragen. Wanneer het Consistorie een straf oplegde, deed het dit niet om de persoon in kwestie te straffen, maar om hem te redden van de eeuwige ondergang. In dit licht zag Calvijn excommunicatie ook niet als een straf die tot eeuwige verdoemenis leidde, maar als een waarschuwing aan de ge\u00ebxcommuniceerde dat de eeuwige verdoemenis wacht, wanneer hij geen berouw toont voor zijn daden.\nHet Consistorie leidde ertoe dat Gen\u00e8ve een (ogenschijnlijk) perfect voorbeeld was van een christelijke stad. De Schotse hervormer John Knox beschreef Gen\u00e8ve als: \"de meest perfecte school van Christus die ooit op aarde heeft bestaan sinds de tijd van de Apostelen.\"\nCritici van Calvijn zien het Consistorie echter vaak als een embleem van zijn theocratische bewind. Alister E. McGrath toont in zijn biografie over Calvijn echter aan dat Calvijn nooit in de positie is geweest een theocratisch bewind te vestigen, ondanks (historisch niet-onderbouwde) beweringen van bijvoorbeeld Aldous Huxley en Honor\u00e9 de Balzac.\nRecht van opstand.\nCalvijn was aanvankelijk net als Luther van mening dat men zich moest onderwerpen aan het vorstelijk gezag en zag geen recht van opstand. De maatregelen in Frankrijk tegen de hugenoten schokten hem echter diep, waarop hij zich in 1536 met \"Institutio\" richtte tot koning Frans I. Verzet zag hij voorbehouden aan de lagere overheden, de magistraten, en niet aan de individuele mens. Dat verzet voorbehouden is aan magistraten, betekent niet dat een koning altijd gehoorzaamd moet worden, gehoorzaamheid aan God gaat voor. Vijfentwintig jaar later, aan de vooravond van de Hugenotenoorlogen (1562\u201398), lijkt het standpunt van Calvijn te verharden in zijn uitleg van het boek Dani\u00ebl in zijn \"Praelectiones\" (1561). Daarin stelde hij dat aardse vorsten hun macht verspelen als ze tegen God in opstand komen. Calvijn is echter erg voorzichtig gebleven: verzet bleef voorbehouden aan magistraten, voor alle anderen was het een misdaad.\nToch bleek dit laatste werk een belangrijk keerpunt voor de protestanten in hun gehoorzaamheid aan de monarch. De monarchomachen, Hugenootse juristen, ontwikkelden het idee van volkssoevereiniteit. Na de Bartholomeusnacht van 1572 werd dit uitgewerkt in de theorie van tirannicide of tirannenmoord waarmee zij zich keerden tegen de absolute monarchie.\nHekserij.\nCalvijn vond net als andere reformatoren en katholieken in Centraal-Europa dat hekserij niet toegestaan kon worden. Deze opvatting was gebaseerd op hun interpretatie van Bijbelpassages zoals Exodus 22:17 en Leviticus 20:27. Calvijn noemde deze passages ook in zijn studie van het eerste gebod, dat hij interpreteerde als een algemene veroordeling van het praktiseren van ieder ander geloof dan het christelijk geloof. Over hekserij in het bijzonder stelde hij:\n\"God zou alle vogelwichelaars, goochelaars, raadplegers van beschermgeesten, dodenbezweerders, aanhangers van magie en tovenaars veroordelen tot de doodstraf. En [...] God bepaalt dat Hij 'Zijn gezicht tegen eenieder zal richten, die personen volgen die beschermgeesten hebben of toveren' zodat zij afgesneden zullen worden van Zijn volk, dan beveelt Hij dat zij gestenigd zullen worden.\"\nIn navolging van deze interpretatie van de oudtestamentische wet zijn in 1545 meer dan 20 mensen ter dood gebracht door de brandstapel voor poging tot het verspreiden van de pest en hekserij.\nAnti-juda\u00efsme.\nBetreffende het volk van God zag Calvijn een eenheid vanaf het paradijs. Hij duidde het volk van God in het Oude Testament (de Joden, of het Volk Isra\u00ebl) dan ook aan als \"ecclesia\", ofwel kerk. Deze \"kerk\" betrof echter niet het hele Joodse volk, maar enkel het kleine aantal dat na de komst van Christus zich ook daadwerkelijk tot het christendom had bekeerd, alsmede de \"nieuwe\" uitverkorenen: de heidenen die Christus volgden. De bijzondere rol van Isra\u00ebl in de heilsgeschiedenis was dan ook, wat Calvijn betreft, uitgespeeld.\nHet feit dat Paulus in zijn brief aan de Romeinen duidelijk sprak van een bijzondere positie van Isra\u00ebl in Gods plan deed Calvijn af als diplomatiek taalgebruik: \"Deze plaats echter behandelt hij zo dat hij zich onthoudt van iedere bitterheid ten opzichte van de Joden, opdat hij hun gemoederen niet zou in opstand brengen; hij geeft hun echter geen haarbreed toe als het zou gaan ten koste van het Evangelie. Het was nog niet opportuun om de ondergang van het joodse volk openlijk tot uitdrukking te brengen.\"\nOver het algemeen had Calvijn weinig goeds te zeggen over de Joden. In zijn \"Institutie\" noemde hij de Joden zelfs de \"allerheftigste vijanden van Christus zelf\". Deze negatieve beoordeling was theologisch en niet racistisch gemotiveerd. Ondanks zijn negatieve beoordeling van de Joden was Calvijn een van de weinige theologen in zijn tijd die de geschriften van rabbijnen raadpleegde en verwerkte in zijn Bijbelcommentaren.\nCalvijn en kapitalisme.\nEen relatie die ook vaak gelegd wordt, is die tussen Calvijn en het kapitalisme, als zou het kapitalisme bevorderd zijn door de leer van Calvijn. Menigeen zegt dat het gedachtegoed van Calvijn verband houdt met de opkomst van de moderne markteconomie. Men wijst daarbij op de stelling van de bekende socioloog Weber, dat de herkomst van de geest van het kapitalisme gezocht moet worden onder andere in de door het calvinisme ge\u00efnspireerde waarden als spaarzaamheid en vlijt. Daar is een hele discussie op gevolgd, die ook nu nog niet beslecht is. Zo betoogt bijvoorbeeld de anglicaanse theoloog Alister E. McGrath dat het kapitalisme dat Weber voor ogen had, een speciale vorm van kapitalisme was, namelijk die van Engelse calvinisten uit de 17e en 18e eeuw. Die verschilt uiteraard nogal van het moderne kapitalisme.\nSommige historici hebben daarnaast betoogd dat kapitalisme als zodanig al veel ouder is dan Calvijn.\nCalvijns bevordering van het kapitalisme wordt vaak opgehangen aan zijn loslaten van het renteverbod. Maar daarmee is niet alles gezegd. De econoom Uitermark haalt in een belangrijke VU-rede de uitspraak van een Engels geestelijke aan, volgens welke Calvijn met de rente omging \u201czoals een apotheker met vergif\u201d. Want wat de legitimering van rente bij Calvijn betreft: rente moet in de lijn zijn van wat recht en billijk is en naar de gulden regel: alle dingen die gij wilt dat u de mensen doen, doet gij hen evenzo. En het algemeen belang dient daarbij een belangrijk perspectief te zijn. Bij financi\u00eble hulp aan armen mocht geen rente worden gevraagd! De soberheid die de rijke daarbij dient te betrachten, heeft als doel: niet zo veel mogelijk investeren, zoals wel gesteld is, maar helpen in de nood van de naaste. Men vindt dat bijvoorbeeld terug in zijn uitleg van het achtste gebod in de (korte) Institutie van 1536:\nIn (Calvijns) Catechismus lezen we met betrekking tot het achtste gebod: Aangezien de Wetgever geestelijk is, spreekt Hij niet alleen van uitwendige roverij, maar ook van ondernemingen, wensen en overleggingen om ons te verrijken ten koste van onze naaste. Calvijn heeft zich in beschouwingen over de monarchie verzet tegen opeenhoping van macht, kapitaal en bezit. En Selderhuis laat zien hoe sterk Calvijn zich verzet heeft tegen het in zijn dagen zich verder ontwikkelende kapitalisme, en hij stelt dat men Calvijn onmogelijk tot vader van het kapitalisme kan maken: \u201cWij zijn geen bezitters maar uitdelers.\u201d\nCalvijn en natuurwetenschappen.\nCalvijn stond positief tegenover natuurwetenschap. In zijn Institutie schrijft hij:\n\"\"Er zijn zowel in de hemel als op aarde talloze bewijzen en bewijsstukken die getuigen van zijn wonderbare wijsheid; niet alleen die bewijsstukken die wat moeilijker te begrijpen zijn, waarvoor, om ze beter en grondiger te kunnen verstaan, de kunst van de astronomie, de geneeskunde en alle andere natuurwetenschappen zijn verordend en bestemd, maar ook die welke zich voordoen aan de ogen van alle onervarenen en ongeletterden, zodat zijn hun ogen niet kunnen openen of zij moeten ze zien\".\"\nAlister E. McGrath toont aan dat de zogenaamd vijandige houding van Calvijn jegens natuurwetenschap door Andrew Dickson Write de wereld in is geholpen zonder een spoor van bewijs (in History of the Warfare of Sciences with Theology) en nadien klakkeloos is overgenomen door anderen, waaronder Bertrand Russell in diens History of Western Philosophy.\n\"Dit verzinsel domineert helaas ook moderne verhandelingen over het thema 'Calvijn en de wetenschap'\", aldus McGrath.\nEn hij vervolgt met: \"Nog te bezien valt hoeveel meer van zulke mythen onze visie op Calvijn hebben gekleurd. Het is triest om te moeten constateren dat er vaak een uitgesproken onjuist beeld van hem is gegeven.\"\nCalvijns geschriften.\nGedurende zijn leven heeft Calvijn een grote hoeveelheid geschriften gepubliceerd. Door middel van zijn publicaties oefende Calvijn internationaal grote invloed uit en was hij een voorbeeld voor reformatoren in andere landen. De geschriften van Calvijn kunnen in vier categorie\u00ebn worden ingedeeld:\nCalvijnjaar.\n2009 is uitgeroepen tot internationaal \"Calvijnjaar\", omdat Johannes Calvijn toen 500 jaar geleden werd geboren.\nDe Vrije Universiteit Amsterdam te Amsterdam organiseerde van 11 t/m 17 januari 2009 een Calvijnweek.\nOok is in 2009 de glossy \"Calvijn!\" uitgebracht, met niet alleen artikelen over Calvijn, maar ook over de staat van het Nederlandse calvinisme."}
{"id": "9935", "revid": "16680", "url": "https://nl.wikipedia.org/wiki?curid=9935", "title": "Zelfstandig ondernemer", "text": ""}
{"id": "9937", "revid": "264532", "url": "https://nl.wikipedia.org/wiki?curid=9937", "title": "Ambachtsman", "text": ""}
{"id": "9938", "revid": "560723", "url": "https://nl.wikipedia.org/wiki?curid=9938", "title": "Michael Servet", "text": "Michel Servet (Spaans: Miguel Serveto; Latijn: Michael Servetus) (Villanueva de Sigena, 29 september 1511 - Gen\u00e8ve, 25 oktober 1553) was een Spaanse arts en theoloog. Hij was vanaf 1540 lijfarts van de aartsbisschop van Vienne. Vanwege zijn antitrinitarische gedachtegoed werd Servet zowel in het katholieke Vienne als in het protestantse Gen\u00e8ve ter dood veroordeeld.\nLevensloop.\nServet studeerde rechten aan de universiteit van Toulouse. Daar kreeg hij onder anderen les van Jean de Cadurce, een dominicaan en rechtsgeleerde die in 1532 wegens zijn lutherse gedachtegoed werd terechtgesteld. Servet was aanwezig bij de kroning van Karel V tot koning en reisde in diens gevolg naar Duitsland. Servet was in dienst bij de keizerlijke biechtvader Quintana.\nServet ontwikkelde inzichten over de Drie-eenheid (Triniteit) die afweken van de kerkelijke leer.\nRond 1530 probeerde hij tevergeefs Johannes Oecolampadius hiervoor te winnen. In oktober van dat jaar ging Servet naar Straatsburg, waar hij Wolfgang Capito en Martin Bucer kende. Zijn werk \"De trinitatis erroribus\" publiceerde Servet in Hagenau (1531). De Raad van Bazel liet vele exemplaren van dit boek vernietigen. Bucer oordeelde over Servet dat men hem de \"de ingewanden uit het lichaam zou moeten rukken\".\nServet probeerde daarentegen zijn denkbeelden in \"Dialogi de trinitate\" (1532) verder te onderbouwen.\nLater ging hij terug naar Frankrijk en woonde meestal in Parijs of Lyon en studeerde astrologie, wiskunde en geneeskunde. Ook maakte hij naam als geograaf door een heruitgave van het werk van Ptolemaeus.\nAls arts en fysioloog onderscheidde Servet zich o.a. door zijn beschrijving van de kleine bloedsomloop.\nVanaf 1540 woonde Servet in Vienne. Daar joeg hij zowel de protestante als de katholieke kerkelijkheid tegen zich in het harnas door zijn in 1553 in Lyon verschenen geschrift \"Christianismi restitutio\".\nServet aanvaardde de christelijke leer van de drie-eenheid niet: hij zag Jezus als een voorbeeldig mens en de Heilige Geest als een kracht. Servet vergeleek de drievuldigheid met een monster met drie koppen. Hij wilde niet weten van drie Personen binnen de Godheid, maar sprak van drie krachten. Mohammed noemde hij een echte hervormer die een terugkeer naar het pure monothe\u00efsme predikte. Een Latijnse vertaling van de Koran was net beschikbaar gekomen. Servet verwierp ook de kinderdoop en Calvijns opvatting dat rechtvaardiging (zondeloos worden voor God) uitsluitend mogelijk zou zijn door geloof. Calvijn kon deze kritiek niet verwerken. In het conflict tussen de beiden speelden niet alleen ideologische tegenstellingen een rol maar ook persoonlijke. Calvijn had veel moeite met de in zijn ogen arrogante houding van Servet. Al op 3 februari 1546 schreef Calvijn aan Guillaume Farel dat hij het voornemen had Servet om te laten brengen zodra hij daar de gelegenheid voor zou hebben. (\"Si venerit, modo valeat mea autoritas, vivum exire nunquam patiar\") (\"Wanneer hij hier komt, als mijn gezag ook maar iets waard is, zal ik niet toestaan dat hij levend vertrekt.\")\nOp 4 april 1553 liet de Inquisitie Servet aanhouden in Vienne. Al na enkele dagen wist hij te ontkomen uit de gevangenis, maar het ketterijproces ging door en hij werd op 17 juni bij verstek veroordeeld tot de dood. Hij en zijn boek werden \"in effigie\" verbrand. Ondertussen had Servet op de vlucht naar Itali\u00eb een roekeloze tussenstop gemaakt in Gen\u00e8ve. Daar woonde hij op zondag 13 augustus 1553 een dienst bij in de Madeleinekerk, die door Calvijn werd geleid. Hij werd er herkend en gevangengenomen. Servet werd voor de keuze gesteld om ofwel te worden uitgeleverd aan het katholieke bewind in Vienne of in het protestante Gen\u00e8ve te worden berecht. Servet koos voor Gen\u00e8ve. Het kwam tot een rechtszaak bij de Raad van Gen\u00e8ve, een wereldlijke rechtbank. Daarbij dolf Servet het onderspit en werd tot ketter verklaard en vervolgens veroordeeld tot de brandstapel. Calvijn zou daarna nog gepleit hebben om deze straf te veranderen in onthoofding, wat als een mildere straf werd gezien. Dit werd echter geweigerd. Andere bronnen claimen dat Calvijn juist om een strengere straf vroeg, en dat het Servet zelf was die het verzoek om onthoofding deed.\nCalvijn bezocht Servet in de gevangenis en heeft geprobeerd om Servet op andere gedachten te brengen. Op 25 oktober 1553 werd Servet levend verbrand, met een exemplaar van zijn \"Restitutio Christianismi\" aan zijn voeten. Gen\u00e8ve had geen professionele beul. Bij de executie ging van alles mis en het sterven duurde lang. De geleerde humanist Sebastian Castellio was een van de eerste reformatoren die krachtige kritiek uitten op Calvijns rechtvaardiging van de terechtstelling van Michael Servet.\nGedenktekens.\nChampel.\nIn Champel, nabij Gen\u00e8ve is op de plaats van de brandstapel een gedenkteken voor Servet opgericht, op 27 oktober 1903, 350 jaar na zijn executie.\nTijdens een internationaal congres van vrijdenkers in Gen\u00e8ve 14 september-18 september 1902 deed de Spanjaard Pompeyo Gener (1848-1919) het voorstel om een monument voor Servet op te richten. Daartoe werd een internationale commissie in het leven geroepen. De gereformeerde kringen in Gen\u00e8ve slaagden erin het project te saboteren. Zij richtten een eigen monument op. Dat was niet zozeer een gedenken van het lot van Servet alswel een verontschuldiging voor het handelen van Calvijn.\nDe inscriptie werd opgesteld door \u00c9mile Doumergue, hoogleraar aan de theologische faculteit van Montauban en overtuigd calvinist. De voorzijde luidt:\nOp de achterzijde van de steen staan slechts de geboorte- en sterfdatum van Servet en het kale feit van zijn executie op de brandstapel vermeld:\nAnnemasse.\nEen eigen gedenkteken voor Servet werd in 1908 op Frans grondgebied opgericht in de plaats Annemasse, op 8\u00a0km van het stadscentrum van Gen\u00e8ve en 4\u00a0km van Champel.\nDeze keer kwam het initiatief van een groep vrijzinnige unitarische christenen uit Gen\u00e8ve en Frankrijk. Het monument was een bronzen beeld, ontworpen door Clotilde Roch (1861-1921). Dit werd tijdens de Tweede Wereldoorlog op 13 september 1941 op instigatie van met de nazi's collaborerende Franse Vichy-bewind verwoest. Volgens de overlevering heeft het Franse verzet daar toen een krans gelegd met de tekst: \"Voor Michael Servet, het eerste slachtoffer van het fascisme\".\nOp 4 september 1960 werd in Annemasse een kopie van het bronzen beeld onthuld.\nVernoemd.\nEr is in de Franse stad Vienne een gedenkteken voor hem. In enkele Spaanse steden is zijn naam aan een straat gegeven. In Ravenstein staat de protestantse Garnizoenskerk aan de Servetstraat en in Rhenen is een gelijknamige straat vernoemd. In de Spaanse stad Zaragoza draagt het academisch ziekenhuis zijn naam: Hospital Universitario Miguel Servet."}
{"id": "9939", "revid": "474", "url": "https://nl.wikipedia.org/wiki?curid=9939", "title": "Huldrych Zwingli", "text": "Huldrych Zwingli (ook \"Ulrich Zwingli\") (Wildhaus, 1 januari 1484 \u2013 Kappel am Albis, 11 oktober 1531) was een van de leiders van de Zwitserse Reformatie. Min of meer onafhankelijk van Maarten Luther kwam hij door het bestuderen van de Bijbel vanuit humanistisch oogpunt tot vergelijkbare conclusies aangaande kerk en geloof.\nLevensloop.\nJeugd.\nZwingli werd geboren als zoon van een rijke boer in Wildhaus. Zijn eerste onderricht kreeg hij in Weesen onder leiding van zijn oom Bartolomeus. Hij studeerde verder in Bern, Wenen en uiteindelijk Bazel. Zwingli was meervoudig begaafd en blonk uit in muziek, filosofie en talen. Hij verwierf de graad van \"Magister\" in de theologie in 1506.\nPriesterschap.\nVlak voor het behalen van zijn graad in de theologie werd Zwingli pastoor in Glarus. Hij bleef hier tien jaar. Hij begon aan de studie van het Grieks, en later ook Hebreeuws. In deze periode kwam Zwingli onder invloed van de humanist Erasmus, die hij ook persoonlijk ontmoette tijdens diens verblijf in Basel van 1514-1516. \nIn de 16e eeuw was het gebruik van Zwitserse huurlingen gemeengoed in Europa. Zwingli keerde zich hier later tegen, maar was in zijn beginjaren aalmoezenier of proost in het Paapse leger. Toen hij tegen deze zelfverhuring optrad moest hij weg als pastoor, waarna hij in 1516 priester werd in het bedevaartsklooster van Einsiedeln. Vanwege zijn bezwaren tegen buitenlandse militaire dienst, zijn reputatie als een talentvol preker, en zijn academische verdiensten, werd Zwingli in 1518 benoemd tot priester in de Grossm\u00fcnster-kerk in Z\u00fcrich. \nBreuk met de Rooms-Katholieke Kerk.\nAls priester in de Grossm\u00fcnsterkerk begon Zwingli openlijk vraagtekens te zetten bij de opvattingen van de Katholieke Kerk. Hij begon een prekenserie over het Evangelie van Matthe\u00fcs, gebaseerd op Erasmus' uitgave van het Griekse Nieuwe Testament. Toen in 1519 een priester aflaten kwam verkopen in Z\u00fcrich, keerde Zwingli zich tegen deze praktijk. Dat hij hierbij be\u00efnvloed werd door Luther's aanval op de aflaat ligt erg voor de hand, maar is door Zwingli zelf ontkend. In 1520 brak Zwingli met Rome en keerde zich tegen het huurlingensysteem. In 1522 begon Zwingli de kerk, de liturgie en het christelijke geloof effectief te hervormen. Zijn eerste reformatorische geschrift, \"Vom Erkiesen und Fryheit der Spysen\", werd gepubliceerd tijdens een dispuut over het kerkelijk recht aangaande de plicht tot vasten. Zwingli ondersteunde de arbeiders van de drukker Christoph Froschauer, toen die tijdens de Vasten ostentatief worst waren gaan eten. Deze daad staat bekend als het \"Z\u00fcrcher Wurstessen.\" Volgens Zwingli was vasten geen goddelijk gebod, maar een menselijke regel. Aangezien alleen de Bijbel, en \"niet\" de tradities van de kerk de bron zijn van het geloof, kan vasten nooit opgelegd worden aan een christen. Hij publiceerde deze gedachten in \"Archeteles\". In een reeks disputaties wist hij vervolgens het stadsbestuur te overtuigen om de hervorming van de Kerk te ondersteunen, ook tegen de wil van de bisschop in.\nHuwelijk.\nZwingli was van mening dat het zonder een buitengewone Goddelijke zegen onmogelijk was voor een priester om zich aan het celibaat te houden. In het voorjaar van 1522 trouwde hij in het geheim met Anna Reinhart. Zij was een weduwe met drie kinderen. Zwingli vierde zijn huwelijk op 2 april 1524 in een openbare kerkdienst. Anna kreeg samen met Zwingli nog vier kinderen tussen 1526 en 1530.\nReformatie in Z\u00fcrich.\nZwingli's radicale volgelingen maakten gebruik van de situatie in Z\u00fcrich om afbeeldingen en beelden uit de kerken te verwijderen, de liturgie te veranderen en de mis te versoberen. Tegen het einde van 1524 waren de kloosters afgeschaft. Van 1526 tot 1531 werd Zwingli's vertaling van de Bijbel, de Froschauer Bijbel, gedrukt. Deze vertaling was het resultaat van Zwingli's opvatting dat de hele Bijbel vanuit de grondtalen moest worden verstaan. Hiertoe organiseerde hij met behulp van taalgeleerden bijbelstudiebijeenkomsten om tot een juiste lezing en interpretatie van de Bijbel te komen. Voor de Hebreeuwse bijbel deed hij hiervoor o.a. beroep op Konrad Pellikan. De bijeenkomsten waar dit gebeurde noemde hij de \"Prophezei.\" Op de donderdag in de Goede Week van 1525 werd de eucharistie voor het eerst gevierd volgens Zwingli's nieuwe liturgie. De mannen en vrouwen zaten toen aan weerszijden van de kerk langs een lange tafel, waarop brood op houten borden en wijn in houten bekers stonden. Het verschil met het katholieke heilige misoffer was zeer groot, maar Zwingli's optreden wekte geen volksopstand op. In hetzelfde jaar kreeg Zwingli de eretitel \"Antistes\".\nPolitiek.\nDe nieuwe opvattingen en gebruiken werden echter niet overal zonder tegenstand ingevoerd. De eerste oppositie kwam uit de groep van zijn volgelingen. De boeren konden geen grond vinden in de Bijbel - de enige bron van geloof - waarom zij moesten bijdragen aan de belastingen, tienden en huur van hun heren en weigerden daarom dit nog langer te doen. Dit leidde tot burgerlijke ongehoorzaamheid, en de opstand werd pas beslecht na lange onderhandelingen en enkele concessies van de overheid. Bij de anabaptisten waren de problemen niet zo makkelijk opgelost. Hun interpretatie van de Bijbel en de opvatting over de geloofsdoop, die zij van Zwingli zelf hadden geleerd, leidde ertoe dat zij de kinderdoop verwierpen en van de kerk in Z\u00fcrich eisten dat die doop ook niet langer zou worden bediend. Zwingli schrok van hun radicalisme, en keerde zich tegen hen. Hij ondersteunde actief hun vervolging, die er toe leidde dat een aantal van hen werden gedood. Ondertussen werkte in Sankt Gallen burgemeester Joachim Vadian om Zwingli's belangen te behartigen. Hetzelfde deden dr. Sebastiaan Hofmeister in Schaffhausen en Johann Oecolampadius in Bazel. Zwingli ging zelf naar Bern. De nieuwe leerstellingen werden zo al snel ingevoerd in gebieden die eerst huiverig waren geweest voor de nieuwe idee\u00ebn. Zwingli kon nu verwijzen naar de successen in de andere gebieden. Hij verzekerde de positie van zijn hervormingen in de \"Christelijke Burgerlijke Rechten\", waarover Z\u00fcrich overeenstemming bereikte met de steden van Konstanz (1527), Bern en Sankt Gallen (1528), Biel, M\u00fclhausen en Schaffhausen (1529).\nReactie.\nTerwijl een deel van Zwitserland overging naar het protestantisme, bleven de kantons van Uri, Schwyz, Unterwalden, Luzern, Zug en Fribourg loyaal aan de Rooms-Katholieke Kerk. Zij boden felle tegenstand aan Zwingli. Dit hield echter niet in dat de katholieke kantons geheel tevreden waren met de toenmalige toestand van de geestelijkheid en de kerk. Zij streden om misbruiken en gebrek aan discipline uit te bannen. In 1525 eisten zij disciplinaire (niet-leerstellige) hervormingen van de kerk in de geest van het Vijfde Lateraans Concilie, maar zij vonden daarvoor geen medestanders. Van 21 mei tot 8 juni 1526 organiseerden zij in Baden een publiek debat tussen de aanhangers van de oude\" en \"nieuwe\" kerk, waarvoor zij dr. Johannes Eck uitnodigden. Hoewel Zwingli het debat niet bijwoonde, had hij dagelijks contact met de vertegenwoordigers uit Z\u00fcrich en gaf hij hun instructies. Beide zijden beweerden uiteindelijk het debat gewonnen te hebben.\nOm de rooms-katholieke kantons te bewegen de nieuwe doctrines te aanvaarden, spoorde Zwingli de overige kantons aan tot een burgeroorlog. Hij slaagde erin Z\u00fcrich de oorlog te laten verklaren aan de rooms-katholieke kantons. Deze hadden echter uit verdediging een pact gesloten met het katholieke Habsburgse Oostenrijk (1529), de \"Christelijke Unie\". Op het cruciale moment kregen zij echter geen steun. Bern bleek gematigder dan Z\u00fcrich, en de burgeroorlog eindigde met een vredesverdrag. Dit verdrag was echter niet in het voordeel van de rooms-katholieken.\nBurgeroorlog en Zwingli's dood.\nDe Zwitserse Bondsstaat was geen gecentraliseerde staat, maar een samenwerkingsverband tussen kantons die het slechts over enkele dingen eens waren, hoofdzakelijk over de wens onafhankelijk te blijven van het Heilige Roomse Rijk. Toen de rooms-katholieke kantons aanstalten maakten een alliantie te vormen met keizer Karel V, stelde Zwingli voor hun de oorlog te verklaren om dit te voorkomen. Zijn oorlogsdrift werd echter niet door alle protestanten gesteund en de andere kantons besloten economische strafmaatregelen te nemen tegen de rooms-katholieke kantons.\nIn oktober 1531 pleegden de rooms-katholieke kantons een gezamenlijke aanval op Z\u00fcrich. Vanwege de onverwachtheid van de aanval waren de protestanten nauwelijks klaar om zich te verdedigen. Toen het protestantse leger bijeengekomen was, ging Zwingli met hen mee. Hij werd in de veldslag gedood. In Kappel werd het leger van Z\u00fcrich definitief verslagen en werd de Vrede van Kappel getekend.\nTheologie.\nZwingli heeft veel invloed gehad op de Reformatie. Met name zijn opvatting over de tegenwoordigheid van Jezus Christus in de tekenen van het Heilige Avondmaal heeft veel invloed gehad, juist omdat ze is bestreden. Hij zag het Avondmaal als een herinneringsmaaltijd, waarbij de beide elementen (brood en wijn) 'symbolisch' verwijzen naar het lichaam en bloed van Christus. Zwingli bedoelde dit echter niet als een miskenning van de realiteit van Christus' aanwezigheid. Ook een geestelijke presentie is re\u00ebel. Hij zag Christus ook niet enkel in brood en wijn, maar juist in de gemeenschap van gelovigen die rond de tafel samenkwam. Zwingli zag een duidelijke link tussen de instellingswoorden 'Doet dit tot mijn gedachtenis' van Jezus en de gedachtenismaaltijd van het Joodse Pascha, waarin de verlossing uit Egypte werd gevierd. Enige andere onderwerpen waarin hij een stem heeft gehad, zijn:"}
{"id": "9942", "revid": "915222", "url": "https://nl.wikipedia.org/wiki?curid=9942", "title": "Marcel Caron", "text": "Marcel Caron (Edingen, 13 mei 1890 \u2013 Luik, augustus 1961) was een Belgisch expressionistische schilder. \nLeven en werk.\nHij kreeg les van Evariste Carpentier aan de Academie van Luik. Daar ontwikkelde hij een grote interesse in het expressionisme en sloot hij zich in 1924 aan bij de groep \"S\u00e9lection\" en kort daarna bij \"Le Centaure\".\nIn 1952 werd zijn naam vermeld op het Belgische paviljoen tijdens de 28e Bi\u00ebnnale van Veneti\u00eb, naast namen als James Ensor, Frits Van den Berghe, Constant Permeke en Gustaaf De Smet.\nHoewel hij in zijn vroege werk de kubistische structuren gebruikte die het expressionisme van Gust De Smet benaderden, veranderde hij later zijn stijl om zich volledig te wijden aan 'non-figuratief' werk."}
{"id": "9943", "revid": "406997", "url": "https://nl.wikipedia.org/wiki?curid=9943", "title": "Boerenopstand (1963)", "text": "De boerenopstand in 1963 in Hollandscheveld was een rebellie onder leiding van de Nederlandse landbouwer en politicus Hendrik Koekoek tegen de huisuitzetting van drie boerengezinnen en daarmee het Landbouwschap. De opstand werd ook wel aangeduid als de Opstand der Braven.\nDrie boerengezinnen werden op last van het Landbouwschap uit hun boerderijen gezet omdat ze principieel weigerden de heffingen voor dat schap te betalen en vanwege het feit dat ze de boerderijen illegaal bewoonden, omdat de boerderijen door het landbouwschap in beslag genomen waren en daarmee eigendom waren geworden van het Landbouwschap. Duizenden zogenaamde \"Vrije Boeren\" uit heel Nederland, aanhangers van Koekoek, trokken naar Hollandscheveld om te proberen de ontruiming te voorkomen. De overheid bracht een overmacht van ruim 200 man gehelmde en gewapende politie op de been die de demonstrerende boeren weghield van de plaatsen waar de deurwaarder zijn werk deed. Er ontstonden rellen. De politie dreef de mensen met traangasgranaten en wapenstok weg van de boerderijen. Een van de ontruimde boerderijen ging 's nachts in vlammen op. De daders van de brandstichting werden nooit gevonden. Het Landbouwschap, dat daarvoor nooit ervaring had opgedaan met ontruimingen, bond in na alle negatieve media-aandacht en kwam uiteindelijk tot een compensatieregeling met de boeren uit Hollandscheveld.\nDe opstand leidde door het optreden van boer Koekoek tot grote bekendheid van en steun voor de Boerenpartij, die bij de daaropvolgende parlementsverkiezingen met 3 zetels in de Tweede Kamer kwam."}
{"id": "9944", "revid": "484386", "url": "https://nl.wikipedia.org/wiki?curid=9944", "title": "Loci communes", "text": "Onder Loci communes (Latijn voor \"gewone plaatsen\", hier bedoeld als \"algemene grondbeginselen\") verstaat men een systematische samenvatting van de geloofsleer.\nDeze benaming is afgeleid van de naam van het boek uit 1521 waarin de Duitse reformator Philipp Melanchthon de Lutherse geloofsleer samenvatte."}
{"id": "9945", "revid": "400458", "url": "https://nl.wikipedia.org/wiki?curid=9945", "title": "Zwickauers", "text": "De Zwickauers waren een groep van lekepredikers uit de zestiende eeuw uit het weversstadje Zwickau, die aan de Duitse reformator Philipp Melanchthon vertelden dat ze rechtstreekse openbaringen zouden hebben ontvangen. Ze vonden het noodzakelijk de kinderdoop af te schaffen en geloofden dat er grote veranderingen in de samenleving op komst waren. Melanchthon twijfelde maar de reformator Andreas Karlstadt sloot zich bij deze \"Zwickauer profeten\" aan."}
{"id": "9946", "revid": "26132", "url": "https://nl.wikipedia.org/wiki?curid=9946", "title": "Nationaal Park De Meinweg", "text": "Nationaal Park De Meinweg is een nationaal park met een omvang van ongeveer 18\u00a0km\u00b2 in de Nederlandse provincie Limburg ten oosten van Roermond, gemeente Roerdalen. Het wordt beheerd door Staatsbosbeheer.\nHet gebied wordt langs drie zijden omsloten door Duitsland en is onderdeel van het Duits-Nederlandse Grenspark Maas-Swalm-Nette. De Meinweg bestaat uit een voor Nederland uiterst zeldzaam terrassenlandschap met steile overgangen tussen deze terrassen. Het hoogste punt in het gebied is het Wolfsplateau met circa 80 meter boven NAP. Dit unieke landschap is in de loop van tienduizend jaren ontstaan door inschuring van het water van de Maas en Rijn in combinatie met drie breukvlakken in de aarde die door het nationaal park lopen (onder andere de Peelrandbreuk). De Meinweg wordt dwars doorsneden door twee beken, De Rode Beek en de Boschbeek, die het water van de plateaus naar de Roer voeren.\nGeschiedenis.\nTussen 1954 en 1962 werd in het gebied de Staatsmijn Beatrix aangelegd, na de voltooiing van twee schachten werden alle activiteiten gestaakt. Het gebied is in 1990 door de toenmalige minister van Landbouw, Natuurbeheer en Visserij aangewezen als natuurgebied. Het gebied was in gemeenschappelijk eigendom en gebruik van de omliggende veertien dorpen. Dit gemeenschappelijke karakter gaf ook de naam aan het gebied: \"mein\" betekent gemeenschappelijk. Een deel van het gebied was eikenhakhoutbos. Voor de mijnbouw zijn veel dennenbomen aangeplant voor stuthout. Hierdoor en door verdroging werden de heide en het aanwezige hoogveen steeds meer verdrongen.\nIn het gebied lag het voormalige Kolleg St. Ludwig met daarbij in het bos de begraafplaats met de Sint-Ludwigkapel. Het oude kloostergebouw, waar sinds 1990 de bekende goeroe Maharishi Mahesh Yogi zich had gevestigd, werd in 2015 gesloopt. Daarvoor in de plaats werd een dorp gebouwd (in Indiase bouwstijl) waar het gedachtegoed van de goeroe wordt voortgedragen. Het dorp draagt de naam \"Maharishi European Research University (MERU)\", waar de leer van de Transcendente meditatie (waarvan Maharishi de grondlegger was) centraal staat. De Sint-Ludwigkapel met begraafplaats is bewaard gebleven en ligt buiten het MERU-terrein.\nFlora.\nEr zijn diverse biotopen aanwezig: eiken-berkenbossen, Dennenbossen, broekbossen, droge en natte heide en vennen en beekdalen. Vooral in de natte delen en hier en daar op de heide komen bijzondere soorten voor, zoals ronde zonnedauw, kleine zonnedauw, beenbreek, gagel en klokjesgentiaan.\nFauna.\nIn dit gebied komen diverse soorten zoogdieren voor, waaronder wild zwijn, vos, bunzing, steenmarter, ree en hermelijn.\nEr zijn 110 soorten vogels waargenomen, waaronder regelmatig kraanvogels, en er hebben minimaal 60 soorten vogels in dit gebied gebroed.\nDe Meinweg is zeer bekend vanwege het grote aantal soorten reptielen en amfibie\u00ebn. De reptielen zijn: adder, gladde slang, zandhagedis, levendbarende hagedis en hazelworm. De min of meer zeldzame amfibie\u00ebn zijn poelkikker, heikikker, knoflookpad, rugstreeppad, alpenwatersalamander, kamsalamander en vinpootsalamander; de zeldzaamste soort, de knoflookpad, is behoorlijk achteruitgegaan.\nHet aantal waargenomen libellensoorten is uniek in Nederland. Er zijn 50 dagvlindersoorten waargenomen en 340 soorten nachtvlinders. Ook leeft er een belangrijke populatie van de groene jachtspin.\nIn 2023 werden in het nationaal park voor het eerst in Nederland jonge bidsprinkhanen en eitjes aangetroffen. Ze behoorden tot de soort van de Europese bidsprinkhaan. Daarmee werd voor het eerst in Nederland vastgesteld dat bidsprinkhanen zich in Nederland voortplanten.\nNatura 2000.\nHet gebied \"Meinweg\" is op 4 mei 2013 aangewezen als Natura 2000-gebied. Het Natura 2000-gebied \"Meinweg\" en het gebied van het \"Nationaal Park De Meinweg\" komen een eind overeen, maar zijn niet hetzelfde\nOntwikkelingen.\nLangs de vennen komt na flinke ingrepen weer hoogveen tot ontwikkeling. Een deel van de naaldbomen en de niet-inheemse boomsoorten wordt langzamerhand verwijderd ten gunste van inheemse soorten.\nGedurende meer dan tien jaar is ten behoeve van de adder gewerkt aan verbindingszones tussen de vochtige heidegebieden in het park. Als gevolg hiervan komt dit reptiel weer vaker voor. Als sluitstuk van het project liet Staatsbosbeheer in 2014 een faunapassage in de vorm van een goot met lichtdoorlatende roosters aanleggen onder de Boslaan, omdat die nog een barri\u00e8re vormde.\nBedreigingen.\nIn Duitsland wordt op grote schaal dagmijnbouw van bruinkool gepleegd. Voor het project \"Garzweiler II\" is een ontwateringsvergunning afgegeven waarvan de gevolgen in het nationaal park merkbaar kunnen worden.\nSommigen zien het heropenen van de IJzeren Rijn als een bedreiging. Dit is de oude spoorlijn van Antwerpen naar het Ruhrgebied die sinds 1991 niet meer wordt gebruikt. Belgi\u00eb heeft de bedoeling deze lijn in gebruik te nemen. Nederland verzette zich daar onder andere tegen met een beroep op de natuurwaarden van Nationaal Park de Meinweg, maar het Permanent Hof van Arbitrage heeft de Belgische regering in het gelijk gesteld. Er is een plan geopperd om de IJzeren Rijn via Venlo te laten lopen. Op deze manier zou het natuurgebied volledig worden ontzien. De Belgische minister heeft gezegd hier niet onwelwillend tegenover te staan. De plannen bevinden zich in de overlegfase.\nRecreatie.\nAan de rand van het nationaal park ligt het bezoekerscentrum \"De Boshut\", dat het hele jaar door geopend is. Het werd gebouwd in 1999 en vormt een geheel met de omgeving. Hiervoor zorgt het sedumdak, dat naast een natuurlijke uitstraling ook een functie heeft om regenwater op te vangen en het gebouw koel te houden in de zomer.\nIn het bezoekerscentrum is een winkel waar natuurgerelateerde producten gekocht kunnen worden, een tentoonstellingsruimte en een brasserie gevestigd. Gedurende het jaar worden hier verschillende activiteiten zoals wisseltentoonstellingen en themamiddagen georganiseerd. In het bezoekerscentrum is informatie beschikbaar over de wandelroutes in De Meinweg.\nNaast het bezoekerscentrum is een speelbos gelegen met labyrinten, speeltuigen, een klimbos en een waterspeelplaats."}
{"id": "9947", "revid": "20915", "url": "https://nl.wikipedia.org/wiki?curid=9947", "title": "Nationaal Park Dwingelderveld", "text": "Nationaal Park Dwingelderveld is een nationaal park in de Nederlandse provincie Drenthe globaal gelegen in de driehoek Dwingeloo, Ruinen en Beilen. Het is ongeveer 37\u00a0km\u00b2 groot.\nAlgemeen.\nDit natuurgebied in Drenthe wordt gezamenlijk beheerd door Staatsbosbeheer, Natuurmonumenten en particulieren (o.a. Scouting Nederland). Het Dwingelderveld is het grootste natte heidegebied in West-Europa. Het Dwingelderveld is aangewezen als een Natura 2000-gebied.\nHeide.\nHet zijn de hoogteverschillen die het Dwingelderveld gevormd hebben: natte slenken en droge zandruggen wisselen elkaar af. Veel van de uitgestrekte laagten hebben een enigszins venig karakter. Deze afwisseling laat zich aflezen aan de planten en dieren die er voorkomen: adders op het zand, zonnedauw waar het vochtig is.\nDe heide zou zonder beheer overwoekerd raken door bomen en struiken en vervolgens volledig in een bos veranderen. Naast twee schaapskudden worden er ook grote grazers ingezet, met name koeien en Schotse hooglanders. Koeien op de heide waren op veel plaatsen even gewoon als schaapskudden. Daarnaast heeft Staatsbosbeheer een apparaat ontwikkeld waarmee heide machinaal kan worden geplagd. Deze machine zorgt ervoor dat zeldzame planten zich kunnen blijven ontwikkelen en niet volledig overwoekerd raken door de heide en grassoorten.\nIn het noordoosten van het Nationaal Park, aan de Spieregerweg, heeft Staatsbosbeheer een grote oppervlakte aan naaldbos gekapt om het plaats te laten maken voor heide. Daardoor werd een groot aantal kleinere, bestaande heideveldjes met vennetjes aan elkaar verbonden tot een nieuw, langgerekt en uitgestrekt heideveld van enkele honderden hectare.\nIn het noorden, nabij Lheebroek, ligt rondom het Lheebroekerzand een van de grootste jeneverbesstruwelen van Nederland\nOver het Lheebroekerzand loopt een wandelroute van Staatsbosbeheer.\nVennen.\nBijzonder aan de Dwingeloose heide is onder andere het grote aantal vennen: ruim veertig. Veel daarvan, de zogenaamde pingo-ru\u00efnes, zijn ontstaan als overblijfselen van ijslenzen uit de ijstijd. Deze zijn te herkennen door hun opvallend ronde vorm. Andere zijn ontstaan als door de mens uitgeveende laagten, nog weer andere als door de wind uitgeblazen laagten. Heel groot zijn de Davidsplassen. Rond de vennetjes groeien planten als veenpluis en waterdrieblad.\nLees verder het algemene artikel over vennen.\nFlora.\nDit grote heidecultuurlandschap biedt plaats aan een gevarieerde hoogveen vegetatie. In totaal komen vier heidesoorten voor: struikheide (Calluna vulgaris), dopheide (Erica tetralix), kraaiheide (Empetrum nigrum) en lavendelheide (Andromeda polifolia).\nIn de natte stukken staan dopheide, zonnedauw, veenpluis (Eriophorum vaginatum) en klokjesgentiaan (Gentiana pneumonanthe). In de drogere gebieden staan struikheide, kraaiheide en muizenoor. Er komen zes soorten orchidee\u00ebn voor. Enkele ervan, zoals de brede wespenorchis, komen algemeen voor.\nOp het Dwingelderveld groeien op sommige plaatsen, zoals in het Lheebroekerzand, honderden jeneverbesstruiken. Deze kwamen vooral terug nadat de schapen de hei een poos met rust lieten.\nHet is de laatste plek in Nederland waar de zeldzame veenvlinders (veenbesblauwtje, veenbesparelmoervlinder, en veenhooibeestje)\nnog voorkomen.\nBij de beheerders ligt de opdracht om de natuur zo oorspronkelijk mogelijk te maken.\nOm al deze (zeldzame) planten en dieren een kans te geven om zich te blijven ontwikkelen, worden er daarom regelmatig stukken heide geplagd. Een andere beheersmaatregel is het kappen van opgroeiende grove dennen die de heideplanten dreigen te verdringen.\nFauna.\nIn het Dwingelderveld komen drie slangensoorten voor, te weten de adder, de gladde slang en de ringslang. Dit zijn tevens de enige drie slangensoorten die voorkomen in Nederland. Het gebied is door een bijzondere vegetatie bijzonder rijk aan vlinders: zeldzame soorten als het gentiaanblauwtje en drie soorten zogenaamde veenvlinders, waaronder het veenbesblauwtje, komen in het gebied nog voor.\nOok leeft er een populatie van ongeveer 400 ree\u00ebn.\nVerdroging.\nHet Dwingelderveld staat internationaal bekend als het belangrijkste natte heidegebied in West-Europa. Doordat er bij ontginningswerkzaamheden voor de landbouw sloten gegraven werden, vond er verdroging plaats. Nu dit natuurgebied een nationaal park is, worden sloten en greppels die niet nodig zijn gedicht en wordt veel naaldhout gekapt. Het probleem van verdroging wordt voornamelijk veroorzaakt door de aanwezigheid van de landbouwenclave Noordenveld.\nAangezien verdrogingsbestrijding voor de natuur landbouwgrond voor de boer minder bruikbaar zou maken, is de enige oplossing het volledig uitkopen van de landbouw uit het circa 300 ha grote Noordenveld. De aankopen van grond in het Noordenveld zijn eind 2007 gerealiseerd. In 2010 stelden Gedeputeerde Staten van Drenthe een Inrichtingsplan vast voor het gebied. De werkzaamheden worden uitgevoerd in twee fasen: eerst de fosfaatrijke bovengrond verwijderen (gemiddeld 35\u00a0cm) en vervolgens de diepe sloten dempen. Deze werkzaamheden zijn gestart in januari 2011.\nBezoekerscentrum.\nBuiten Ruinen dicht bij de Dwingeloosche Heide is het bezoekerscentrum Dwingelderveld van Natuurmonumenten, met veel informatie over de plaatselijke natuur.\nRecreatie.\nIn en rondom het Nationaal Park zijn diverse recreatiebedrijven. Deze bestaan voornamelijk uit campings, hotels, restaurants, groepsaccommodaties en dagrecreatiecentra. Aan de noordkant nabij Lheebroek en nabij Lhee liggen diverse campings. In de dorpen Dwingeloo en Ruinen die aan het gebied grenzen, zijn diverse restaurants en hotels. Verder was er in het gebied het Planetron waar allerlei informatie kon worden opgedaan over sterrenkunde. Ook zijn er in de nabijheid van het park een openluchtzwembad en een huifkarverhuur.\nSchaapskooi.\nAan de Benderse te Ruinen is de Ruiner schaapskooi met de schaapskudde gevestigd. Deze kooi is eigendom van stichting Het Drentse Heideschaap. Dagelijks gaat een kudde Drentse heideschapen met de schaapherder naar de heide. Aan de andere kant bij Lhee ligt aan \"Achter 't Zaand\" de schaapskooi van Natuurmonumenten. Ook van hieruit trekt de herder met de kudde Drentse Heideschapen regelmatig over de heide.\nMiddeleeuwse karrensporen.\nAlhoewel het gebied de schijn heeft van ongerepte natuur, heeft de mens wel degelijk invloed gehad. Zo zijn met name op luchtfoto's vele oude karrensporen te zien. Deze zijn een onderdeel van een oude route vanuit Noord-Duitsland richting Kampen. Soms zijn er wel tien naast elkaar zichtbaar. Als een karrenspoor te ver uitgesleten was en er daardoor te veel water in bleef staan, zocht men een nieuwe route."}
{"id": "9948", "revid": "179392", "url": "https://nl.wikipedia.org/wiki?curid=9948", "title": "Marokko", "text": "Marokko (Arabisch: \u0627\u0644\u0645\u063a\u0631\u0628, \"al-Maghrib\", \"het Westen\", Berbers: \u2d4d\u2d4e\u2d30\u2d56\u2d54\u2d49\u2d31, \"Elma\u0263rib\" / \u2d4e\u2d53\u2d55\u2d55\u2d30\u2d3d\u2d53\u2d5b, \"Mu\u1e5b\u1e5bakuc\"), officieel het Koninkrijk Marokko (Arabisch: \u0627\u0644\u0645\u0645\u0644\u0643\u0629 \u0627\u0644\u0645\u063a\u0631\u0628\u064a\u0629, \"Al Mamlaka al-Maghrebiyya\", Berbers: \u2d5c\u2d30\u2d33\u2d3b\u2d4d\u2d37\u2d49\u2d5c \u2d4f \u2d3b\u2d4d\u2d4e\u2d3b\u2d56\u2d54\u2d49\u2d31, \"Tageldit n Elme\u0263rib\"), is een land in noordelijk Afrika aan de kust van de Middellandse Zee, de Straat van Gibraltar en de Atlantische Oceaan, grenzend aan Algerije en de (betwiste) Westelijke Sahara. Het behoort tot de Maghreb-landen, waar ook Tunesi\u00eb, Mauritani\u00eb, Algerije en Libi\u00eb toe worden gerekend. Marokko is een lidstaat van de VN, de OIS en van de Arabische Liga. Anno 2021 telt Marokko (exclusief de Westelijke Sahara) ruim 37,1 miljoen inwoners.\nDe oudste staat in het huidige Marokko was het inheemse koninkrijk Mauretania en bestond vanaf 110 v. Chr. Het sultanaat Marokko bestond vanaf 789 tot 1912, het werd door verschillende Berberse en Arabische dynastie\u00ebn bestuurd. De moderne staat Marokko is ontstaan toen het land zich onafhankelijk verklaarde van Frankrijk en Spanje op 2 maart 1956. De Frans-Spaanse bezetting van Marokko begon in 1912. De hoofdstad van Marokko is Rabat en de grootste stad is Casablanca. Andere belangrijke steden zijn Fez, Marrakesh, Agadir, Tanger, Oujda, en Nador.\nMarokko is een monarchie. Sinds 23 juli 1999 is Mohammed VI de koning van Marokko. Hij werd daarmee de achttiende koning van de Alaoui-dynastie die sinds 1666 regeert in Marokko. De nationale feestdag van Marokko is op 30 juli, de dag waarop koning Mohammed VI zijn vader Hassan II officieel opvolgde.\nDe overheersende godsdienst is de islam, maar het land telt ook een klein percentage christenen en joden. Marokko heeft twee offici\u00eble talen: Arabisch en het Berbers. Het Marokkaanse onderwijssysteem, het voormalige protectoraat en media zorgen ervoor dat veel Marokkanen ook buitenlandse talen beheersen waaronder: Frans, Spaans en in mindere mate Engels. In het dagelijks leven worden er twee volkstalen gesproken: Marokkaans-Arabisch (Darija) en het Berbers.\nNaam.\nDe naam Marokko werd voor het eerst gebruikt door de Spanjaarden ('Marruecos') nadat zij in de Slag bij Zallaqa werden verslagen door de Almoraviden, wier hoofdstad toen Marrakesh was. De naam van de stad komt van mur (n) akush, wat \"land van god\" betekent in het Berbers. De stam \"mur\" is in de meeste Berberse talen terug te vinden in haar vrouwelijke vorm: tamurt. De naam 'Marokko' (en andere westerse benamingen voor het land) is afgeleid van de naam van de voormalige hoofdstad. In het Arabisch wordt Marokko Maghreb genoemd, dat \"het westen\" betekent. Het wordt zo genoemd omdat Marokko destijds het uiterste westelijk gelegen gebied was. De naam Maghreb kan verwarrend zijn want heel Noord-Afrika werd (en wordt nog wel) \"al maghreb\" genoemd. Daarom wordt Marokko ook wel \"al maghreb al aqsa\" (het verre Westen) genoemd.\nGeschiedenis.\nDe oorspronkelijke bevolking van Marokko werd gevormd door de Berbers, ook Imazighen genoemd. Het eerste bekende feit van de geschiedenis van Marokko is de vestiging van Fenicische handelsposten aan de Marokkaanse kust omstreeks 1200 v.Chr. Daarna stichtten de Punische Carthagers er handelsfactorijen. Nadat Carthago in de Tweede Punische oorlog door het Romeinse Rijk was verslagen, ging Marokko onderdeel uitmaken van het Berbers koninkrijk Mauretania, een vazalstaat van Rome. Met de executie van de laatste Mauretanische koning Ptolemaeus van Mauretania door keizer Caligula in 40 n.Chr. kwam het gebied onder rechtstreeks Romeins bestuur. Na de val van het Romeinse Rijk veroverden de Vandalen (429) het land. Het Oost-Romeinse Byzantijnse Rijk (533) probeerde het gebied in zijn macht te krijgen, maar het kon alleen de stad Ceuta enige tijd onder controle houden.\nIn 682 veroverde het Islamitisch Kalifaat het gebied en werd de islam ge\u00efntroduceerd. In 739 begon de Grote Berberopstand onder de Marokkaanse Berberstammen. Deze verspreidde zich binnen een zeer korte periode over heel de Maghreb en Spanje. Hoewel de opstand vier jaar later werd neergeslagen, was de centrale macht van het Kalifaat sterk aan het afnemen. Vanaf het begin van de achtste eeuw regeerden verschillende dynastie\u00ebn over gebieden in de Westelijke Maghreb: het koninkrijk van Nekor (710-1019), de Barghawata (744-1058), de Idrisiden (780-974) en Sijilmasa (771-1051). De Berberse Almoraviden verenigden in de 11e eeuw voor het eerst het huidige Marokko en zij stichtten de beroemde hoofdstad Marrakesh. Onder hun bewind zou het land voor het eerst bekend komen te staan als \"Marokko\". Bekende Berberse dynastie\u00ebn waren de Almohaden (1147-1269) en de Meriniden (1215-1465). Daarna kwamen de Arabische Saadis (1509-1654). Onder die eerste was Marokko enige tijd een wereldmacht. Vanaf de elfde eeuw volgden vernietigende invallen van de Arabische Banu Hilal-bedoe\u00efenen. Met hun komst zou het land een versnelde periode van arabisering doormaken. De Arabische migratie was een belangrijke oorzaak van een lange periode van anarchie in de Maghreb, waarin piraterij vrij spel kreeg.\nIn 1415 werd de stad Ceuta door de Portugezen veroverd. Later werden meer steden veroverd door Spanjaarden en Portugezen, maar rond 1700 waren deze steden weer heroverd door de Marokkanen. Na de val van de Meriniden werd de macht uitgeoefend door het laatste Berberse koningshuis van Marokko, dat van de Wattasiden. In 1554 werden zij verslagen door de Saadis en daarmee kwam het land onder Arabische heerschappij. De Saadi-dynastie handhaafde zich tot 1659. De Sa\u2019adi-sjarifen brachten in 1578 bij Kasr al-Kabir de Portugezen een beslissende nederlaag toe. Marokko is het enige Noord-Afrikaanse land dat geen onderdeel was van het Turkse Ottomaanse Rijk, terwijl delen van Algerije en Tunesi\u00eb er wel onder vielen. In 1659 kwamen de Arabische Alaouieten aan de macht, die zich als monarchen wisten te handhaven.\nNadat Algerije in 1830 door de Fransen veroverd was, steunden de Marokkanen de Algerijnse opstandelingenleider Abd al-Kader, wat tot een oorlog leidde. Begin twintigste eeuw sloot Frankrijk met Groot-Brittanni\u00eb en Spanje overeenkomsten over Marokko. Hierbij werd Marokko verdeeld in een internationale zone Tanger, een Franse invloedssfeer en een Spaanse invloedssfeer; deze verdeling vond mede zijn oorzaak in het Panther-incident in 1911, toen Duitsland in de haven van Agadir met een kanonneerboot gewapende steun aan de sultan toezegde, in ruil voor de status van Duits protectoraat voor Marokko. Na onderhandelingen tussen de Fransen en de Duitsers erkende Duitsland toch het Franse protectoraat. De eerste president-generaal in het protectoraat Marokko was generaal Lyautey.\nAbdelkrim el Khettabi, een Riffijns verzetsheld, initieerde in de jaren twintig een islamitisch ge\u00efnspireerde volksopstand onder de Berberse Riffijnen, gericht tegen zowel de koloniale machten als tegen de onderdanige Arabisch-Marokkaanse machthebbers. De opstand werd met vereende krachten neergeslagen. In 1932 werd de oase Tafilalet door de Fransen bezet en in 1934 werd heel Marokko uiteindelijk onder Frans gezag gebracht. In 1941 sloten de Marokkanen zich aan bij de beweging van de Vrije Fransen van generaal De Gaulle. In 1943 werd de Verenigde Onafhankelijkheidspartij (Istiqlal) opgericht door de nationalisten (Allal al-Fasi was een van haar voormannen). Deze partij eiste volledige onafhankelijkheid voor Marokko met een constitutionele vorm van regering onder koning Mohammed V, die het nationalisme steunde. Onder Franse druk ging koning Mohammed V en zijn gezin in augustus 1953 in ballingschap. Mohammed ibn Arafa werd door Frankrijk als de nieuwe koning van Marokko aangekondigd.\nNadat ibn Arafa aan de macht gekomen was, brak er een periode van fel gewapend verzet van de Marokkanen aan. Hierdoor kon Ibn Arafa de situatie niet meer in de hand houden en vluchtte hij naar Tanger. Mohammed V keerde op 5 november 1955 terug als koning van Marokko. Op 2 maart 1956 werd Marokko onafhankelijk van Frankrijk. Later werden aparte verdragen met Spanje gesloten waardoor de Spanjaarden vrijwel gelijktijdig met Frankrijk Marokko's onafhankelijkheid erkenden. Maar de Spanjaarden hielden zowel de noordelijke enclaves (Ceuta en Melilla), de zuidelijke enclave (Ifni) als de Westelijke Sahara onder hun macht. Op 12 november 1956 werd Marokko lid van de Verenigde Naties en op 1 oktober 1958 lid van de Arabische Liga. In december 1965 werd door de Verenigde Naties een resolutie aangenomen volgens welke Spanje Sidi Ifni en de Westelijke Sahara moest dekoloniseren. Op 30 juni 1969 besloot Spanje alleen Ifni aan Marokko over te dragen, terwijl de Westelijke Sahara in Spaanse handen bleef.\nKoning Mohammed V overleed op 3 maart 1961, waarna zijn zoon Hassan II op de troon kwam. In 1963 braken de eerste grensconflicten met Algerije uit. Dit werd de Zandenoorlog genoemd. In februari 1964 werd het conflict geregeld en werd een gedemilitariseerde zone ingesteld. In december 1964 bracht Hassan II een bezoek aan Tunesi\u00eb om de banden tussen beide gearabiseerde landen te verbeteren die ernstig waren verstoord toen Tunesi\u00eb in 1960 de onafhankelijkheid van Mauritani\u00eb erkende. In januari 1970 werd Mauritani\u00eb volledig door Marokko erkend en in juni 1970 werd er reeds een samenwerkingsverdrag tussen beide landen getekend. In 1972 werd per referendum een grondwet aangenomen, die het land tot constitutionele monarchie maakte. In juli 1971 delegeerde Hassan II na een mislukte staatsgreep alle burgerlijke en militaire bevoegdheden aan generaal Mohamed Oufkir. Op 16 augustus 1972 deden officieren van de luchtmacht onder leiding van generaal Oufkir een mislukte greep naar de macht. Deze mislukte staatsgreep werd gevolgd door ingrijpende zuiveringen in de legertop en de daders werden allen ge\u00ebxecuteerd. In 1976 werd de Westelijke Sahara door Marokko geannexeerd, nadat op 6 november 1975 de Groene Mars was georganiseerd. Dit gebied staat nog steeds voor een groot deel onder Marokkaanse controle.\nOp 23 juli 1999 overleed Hassan II aan de gevolgen van een hartaanval. Hij werd opgevolgd door zijn zoon Mohammed VI, die probeert het land gematigd te moderniseren. De begrafenis van Hassan II werd door ruim twee miljoen Marokkanen en door veel internationale hoogwaardigheidsbekleders bijgewoond. Na de komst van Mohammed VI werd in november 1999 Driss el Basri, de invloedrijke minister van Binnenlandse Zaken, ontslagen. Ook zijn na de komst van de nieuwe koning enkele vooraanstaande dissidenten naar Marokko teruggekeerd. De Berbers, die onder de arabiseringspolitiek van Hassan II structureel werden achtergesteld, kregen nu een betere positie en ook de positie van de vrouw werd flink verbeterd.\nFlora en fauna.\nHet Atlasgebergte verdeelt de flora en fauna van Marokko in twee zeer verschillende delen. In het noordwesten van de Atlas vindt men de vegetatie van het Middellandse Zeegebied en in het zuidoosten de Afrikaanse steppe en woestijn. In de regenrijke berggebieden en de hoogvlakten in het westen komen bossen voor met steen- en kurkeik, soorten uit de cipresfamilie, atlasceders en aleppodennen. Deze bossen bestrijken slechts 10% van het oppervlak. In het zuidelijke kustgebied groeien de arganbomen, die alleen in Marokko groeien, en Indiase Jujube (\"Ziziphus mauritiana\") met zijn viltige bladeren. In de rest van Marokko heeft de mediterrane vegetatie door eeuwenlange roofbouw moeten wijken voor landbouw of is gereduceerd tot arme vegetaties van boomheide met boomsoorten uit het geslacht \"Arbatus\", pistache (\"Pistacia vera\"), soorten jeneverbes en de Europese dwergpalm.\nBoven de boomgrens in het hooggebergte, op meer dan 3100\u00a0m boven de zeespiegel bevindt zich een vegetatie van de alpiene zone. Lager overheerst een steppe-vegetatie met doornstruweel afgewisseld door plekken met pollen gras. In de hooggelegen steppen van het noordoostelijk deel groeit droogtebestendig halfagras. In de spaarzaam aanwezige oasen worden dadelpalmen geteeld.\nDe in het wild levende dieren hebben zich teruggetrokken in dunbevolkte gebieden van Marokko; sommige soorten zoals de luipaard en de caracal zijn met uitsterven bedreigd. Andere zoogdiersoorten zijn de berberaap, gazellen, de gestreepte hyena, de gewone jakhals, de woestijnvos. Talrijker zijn reptielen (hagedissen, kameleons, schildpadden en slangen). Tot 2003 zijn in Marokko 452 verschillende vogelsoorten waargenomen. Er broeden 224 soorten, waarvan 15 soorten zo nu en dan. Onder de broedvogels bevinden zich ooievaars, arenden, gieren, buizerds, wouwen en de ernstig bedreigde heremietibis.\nIn het wild leefde vroeger ook de Berberleeuw maar de laatste Berberleeuw in het wild werd in 1922 gedood door stropers. Tegenwoordig leven er nog minder dan 90 exemplaren in gevangenschap. Ook de nijlkrokodil, de struisvogel, de algazel en de addax verdwenen in de loop van de 20e eeuw uit Marokko.\nEr zijn verscheidene nationale parken in het land, zoals het berggebied rond de hoogste top in het Atlasgebergte, de Toubkal, en het gebied waar de heremietibissen broeden, Nationaal Park Souss-Massa.\nGeografie.\nFysieke kenmerken.\nMarokko heeft (exclusief het geannexeerde gebied, zie hieronder) een oppervlakte van waarvan 250\u00a0km\u00b2 water. Er zijn landgrenzen met Algerije, Mauritani\u00eb, Spanje (de enclaves Ceuta en Melilla) en het geannexeerde gebied; de totale lengte van deze grenzen bedraagt 2.017.9\u00a0km. Voorts kent Marokko een kustlijn van 1.835\u00a0km.\nBetwiste gebieden.\nMarokko annexeerde (het grootste gedeelte van) de Westelijke Sahara in de periode 1976-1979, maar dit stuitte op (internationaal) verzet. Bevrijdingsorganisatie Polisario vond eerst onderdak in zowel Mauritani\u00eb als Algerije, totdat het eerstgenoemde land een verdelingsakkoord met Marokko sloot over de Westelijke Sahara. Toen de Arabische Democratische Republiek Sahara (ADRS), die een klein deel van Westelijke Sahara regeert maar wel het hele gebied claimt, in 1984 toetrad tot de Afrikaanse Unie verliet Marokko de unie uit protest. In 2017 trad Marokko weer toe.\nIn het westen van Algerije liggen de gebieden van Tindouf en B\u00e9char die door Marokko betwist worden. Marokko beschouwt het als een deel van Groot-Marokko. Beide landen vochten in 1963-1964 de Zandoorlog uit waarbij de grens ongewijzigd bleef.\nIn het noorden van Marokko liggen twee Spaanse exclaves: Ceuta en Melilla. Marokko beschouwt deze exclaves en zeven onbewoonde eilandjes voor de Noord-Afrikaanse kust, samen de zogeheten Plazas de soberan\u00eda, en het eilandje Albor\u00e1n als bezet Marokkaans grondgebied.\nKlimaat.\nMarokko kan worden onderverdeeld in vier klimaatzones. In het noorden en westen heerst een mediterraan klimaat. Het Atlasgebergte zorgt ervoor dat aan de loefzijde van het gebergte veel stuwingsregen voorkomt. Hierdoor ontstaan vruchtbare gebieden die gebruikt worden voor akkerbouw en veeteelt. Het tegenovergestelde geldt voor de lijzijde, die zorg draagt voor een regenschaduw in het oosten en zuidoosten. Daardoor heersen er in het zuiden en westen een steppeklimaat en een woestijnklimaat. De hoogste delen van het gebergte hebben een hooggebergteklimaat.\nBevolking.\nDemografische kenmerken.\nHet grootste deel van de bevolking woont ten westen van het Atlasgebergte, dat het land scheidt van de Sahara. Casablanca is het centrum van handel en industrie en de grootste haven; Rabat is de zetel van de regering; Tanger is de poort van Europa naar Marokko en ook een grote haven; Fez is de culturele en religieuze hoofdstad; Marrakesh en Agadir zijn de grootste toeristische trekpleisters van Marokko.\nDe bevolking is in de twintigste eeuw verachtvoudigd. In 1900 waren er 3,8 miljoen Marokkanen. Marokko telde in 2013 ruim 32 miljoen mensen. In de prognoses van de Population Reference Bureau wordt voorzien dat de bevolking van het land tot 2050 aanzienlijk zal groeien tot een populatie van 43 miljoen mensen. Marokko is na Egypte en Algerije het volkrijkste Arabische land.\nThe World Factbook van de CIA meldt over 2018 de volgende cijfers:\nBevolkingsgroepen.\nOngeveer driekwart van de huidige Marokkanen is van Berberse afkomst en mensen van Arabische afkomst vormen de op een na grootste etnische groep, gevolgd door de Negro\u00efde Marokkanen.\nDe Joodse minderheid is in de loop van de twintigste eeuw sterk in omvang afgenomen en telde begin van de eenentwintigste eeuw 3.000 mensen.\nDe meeste van de ongeveer 100.000 buitenlandse inwoners van Marokko zijn van Franse of Spaanse origine, waaronder veel leraren en technisch geschoold personeel en daarnaast steeds meer gepensioneerden, vooral in Marrakesh.\nTaal.\nDe offici\u00eble talen zijn Arabisch (Darija) en Berbers (Tamazight). Het standaard Arabisch wordt op de scholen onderwezen en in vrijwel alle schriftelijke en offici\u00eble communicatie gebruikt. De meest gesproken taal is een dialect van het Arabisch, het Marokkaans-Arabisch (\"Darija\"). Andere in Marokko gesproken talen zijn de Berbertalen (Tarifit, Atlas-Tamazight en Tashelhiyt). Frans heeft als tweede taal steeds een belangrijke plaats behouden in het openbare leven (vaak de taal van bedrijven, overheid en diplomaten, maar ook in winkels, restaurants en soms ook in onderlinge gesprekken). Veel Marokkaanse televisie- en radioprogramma's zijn ook in het Frans, terwijl in het noorden, het voormalige Spaans-Marokko, veelal Spaans als tweede taal wordt gehoord.\nGodsdienst.\nDe grondwet van Marokko bepaalt dat de islam, en dan met name het malikisme de staatsgodsdienst van Marokko is. De grondwet bepaalt bovendien dat dit aspect van de grondwet niet veranderd kan worden door een grondwetsherziening. De Marokkaanse staat erkent wel twee andere religies in het land naast de islam: het christendom en het jodendom. 98,7% van de bevolking zijn soennitische moslims, 1,1% christenen en 0,2% joden.\nHet soefisme kent er specifieke Maghrebijnse kenmerken: heiligenverering, bedevaart naar heiligengraven en religieuze broederschappen. Hoewel de islamitische wet verbiedt heiligen te vereren, treft men in Marokko talrijke heiligengraven (\"maraboets\") aan. De belangrijkste soefibroederschappen zijn de Kadirijja en de Tijanjija. Marokko is sinds de oprichting in 1969 lid van de \"Organisatie voor Islamitische Samenwerking\".\nMarokko kent geen godsdienstvrijheid. Zo is het moslims verboden te spreken over een bekering tot een andere godsdienst en kunnen Marokkaanse moslims die zich bekeren tot het christendom niet gedoopt worden. Moslims is het geoorloofd hun geloof te verkondigen, maar voor christenen is dit verboden en buitenlandse christenen worden regelmatig het land uitgezet. Op pogingen om moslims te bekeren tot een andere godsdienst staat voor burgers van Marokko een gevangenisstraf van een half tot drie jaar.\nHet christendom is in Marokko aanwezig sinds de Romeinse tijd. De Heilige Marcellus stierf in Tanger in de 3e eeuw. In de achtste eeuw verspreidde de islam zich. Sinds Franciscus van Assisi vijf minderbroeders naar Marokko zond, zijn er steeds franciscanen in het land geweest. In de Franse tijd nam het aantal katholieken toe. Zo kent Marokko naast moskee\u00ebn ook vele kathedralen. De meeste christenen in Marokko zijn echter buitenlanders; Marokkanen die openlijk een christelijke samenkomst willen bijwonen, kunnen daarvoor opgepakt en verhoord worden.\nDe Katholieke Kerk is er ingedeeld in twee aartsbisdommen: het aartsbisdom Rabat onder leiding van Monseigneur Vincent Landel en dat van Tanger en het land telt zestien katholieke scholen (zie: Katholieke Kerk in Marokko).\nDe Marokkaanse Joden vormen een oude gemeenschap die reeds ongeveer 2000 jaar bestaat (zie: Geschiedenis van de Joden in Marokko).\nPolitiek.\nStaatsinrichting.\nMarokko is een onafhankelijke staat sinds 2 maart 1956. Het is een monarchie met een grondwet en een gekozen parlement. Het land heeft een koning als staatshoofd en een minister-president als regeringsleider. Volgens de grondwet ligt de macht over vrijwel alle taken van de regering bij de koning die de ministerraad voorzit en de ministers aanwijst of hun aanstelling goedkeurt. De koning kan ministers ontslaan, het parlement ontbinden, nieuwe verkiezingen uitschrijven, en hij kan bij decreet regeren. In de tweekamerstructuur (Huis van Afgevaardigden/Huis van Raadsleden) waarvan sprake is in de Marokkaanse politiek, kan ook het parlement de regering ontbinden door een motie van wantrouwen.\nDe huidige koning is sinds juli 1999 Mohammed VI die zijn vader, koning Hassan II, opvolgde na diens overlijden. De huidige premier is Aziz Akhannouch (sinds oktober 2021).\nNa zijn verkiezingsoverwinning in mei 2007 maakte de Franse president Nicolas Sarkozy werk van het zoeken van steun voor de oprichting van de Unie voor het Middellandse Zeegebied, die de bestaande akkoorden tussen de Europese Unie en andere landen rond de Middellandse Zee zou vervangen en verdiepen. Die unie zou tevens tot een nauwere associatie van Marokko met Europa moeten leiden en de afwijzing van de aanvraag tot Marokkaans lidmaatschap van de Europese Unie in de jaren 80 verzachten.\nBestuurlijke indeling.\nMarokko is onderverdeeld in zestien regio's (inclusief Westelijke Sahara), vijfenveertig provincies, zestien prefecturen en vele andere administratieve eenheden.\nOnderwijs.\nOnderwijs in Marokko is kosteloos en verplicht tot zestien jaar. Het percentage dat kon lezen en schrijven werd in 2012 geschat op 72%. In september 2006 werd Marokko de \"Literacy Prize\" door UNESCO uitgereikt.\nMarokko heeft zo'n 21 universiteiten, waarvan 8 priv\u00e9 zijn, en meer dan ruim 200 scholen en instituten verspreid over het hele land. De bekendste instellingen zijn onder meer de Mohammed V University in Rabat, de grootste universiteit van het land, het Hassan II Landbouw- en Veterinair Instituut in Rabat, dat naast zijn landbouwspecialiteiten toonaangevend sociaal-wetenschappelijk onderzoek uitvoert. En Al-Akhawayn University in Ifrane. Dit was de eerste Engelstalige universiteit in Noordwest-Afrika.\nHet land telt ook vijftien katholieke scholen.\nDe Al-Qarawiyin University, gesticht door Fatima al-Fihri in 859, in Fez. Deze universiteit wordt door de UNESCO beschouwd als de \"oudste universiteit ter wereld\". Marokko heeft ook enkele prestigieuze postacademische scholen, waaronder:\nCultuur.\nArchitectuur.\nDe architectuur van Marokko kent een grote verscheidenheid aan stijlen. Die verscheidenheid is vooral het gevolg van achtereenvolgende bouwstijlen door de eeuwen heen tot en met moderne bouwwerken. Vooral het stadsbeeld van de vier zogenaamde koningssteden is op architectonisch gebied zeer boeiend en trekt veel bewonderaars. Centraal binnen de bebouwing staat meestal een moskee die rijk versierd is en gedomineerd wordt door een minaret. Maar ook de vele andere bouwwerken kenmerken zich door rijke versiering van onder meer plafonds en prachtig stucwerk en tegelwerk.\nLiteratuur.\nMarokko heeft een groot aantal romanschrijvers voortgebracht maar ook dichters, toneelschrijvers, essayisten en journalisten. Tahar Ben Jelloun en Fatima Mernissi hebben wereldfaam verworven.\nMuziek.\nMarokko kent veel soorten muziek door de verschillende stammen en culturen die het land kent. De meest bekende g\u00eanres zijn de Reggada en de Chaabi. Chaabi is een muzieksoort die bestaat uit verschillende vari\u00ebteiten die afstammen van de veelsoortige vormen van Marokkaanse volksmuziek. Chaabi werd oorspronkelijk uitgevoerd op markten, maar is nu te vinden op elke viering of vergadering.\nMarokko is ook een Eurovisie-land. In 1980 deed de Marokkaanse zangeres Samira Bensaid mee aan het Eurovisiesongfestival. Het was de eerste en vooralsnog enige deelname van Marokko.\nKeuken.\nEten is in Marokko een sociaal gebeuren en een belangrijk deel van de Marokkaanse cultuur. De keuken kent een lange traditie en heeft vele invloeden ondergaan. Ze is het resultaat van eeuwenlange interactie met de buitenwereld door mengeling van invloeden uit de Arabische, Berberse, Spaanse en mediterrane keukens. Al deze keukens hebben in meer of mindere mate bijgedragen aan de diversiteit van de Marokkaanse keuken. Daarnaast werd die verder verfijnd door de koks in de koninklijke keukens in de Marokkaanse koningssteden.\nKruiden worden op grote schaal gebruikt. Ondanks dat het land al duizenden jaren kruiden importeert, komen veel ingredi\u00ebnten uit het land zelf, zoals saffraan, munt en olijven, sinaasappelen en limoenen. Belangrijke kruiden zijn kaneel, komijn, peper, gember, saffraan en kurkuma. Kip wordt er het meest gegeten. Daarnaast ook wel rundvlees, ook al wordt de voorkeur gegeven aan lamsvlees, dat echter relatief duur is.\nEnkele bekenden gerechten:\nSport.\nDe populairste sport in Marokko is voetbal. Het Marokkaans voetbalelftal vertegenwoordigt het land op internationale toernooien. De hoogste voetbaldivisie is de Botola Pro.\nIn 2015 zou Marokko de Africa Cup organiseren, maar het wilde het toernooi uitstellen vanwege de ebola-uitbraak in West-Afrika. De CAF stemde niet in met dit uitstel en kende in plaats daarvan aan Equatoriaal-Guinea de organisatie van het toernooi toe.\nIn de jaren dat de Dakar-rally in Afrika werd verreden, werd Marokko ook aangedaan.\nFilm.\nMarokko is een internationaal geliefde locatie voor het opnemen van films. Met name de omgeving van Ouarzazate wordt geprezen, niet alleen vanwege het landschap en de zeer bruikbare locaties, zoals dorpen en kasba's, maar ook vanwege de lichtval. De stad beschikt over een aantal grote filmstudio's en wordt wel het Hollywood van Marokko genoemd. Sinds de jaren vijftig zijn veel Hollywoodproducties in deze omgeving opgenomen. Daarnaast heeft het land ook een eigen filmindustrie die in opkomst is. Elk jaar worden er in Tetouan, Rabat en Marrakech filmfestivals gehouden.\nVolkslied.\nDe Hymne Cherifien is sinds 1956 het offici\u00eble volkslied van het Marokkaanse Koninkrijk. De tekst werd geschreven door Ali Squalli Houssaini en de muziek is afkomstig van L\u00e9o Morgan.\nToerisme.\nToerisme is een van de belangrijkste sectoren in de Marokkaanse economie. Het is goed ontwikkeld met een sterke toeristische industrie gericht op de kust, cultuur en geschiedenis van het land. Marokko trok in 2019 ruim 13 miljoen toeristen, en is daarmee het meest door toeristen bezochte land van Afrika. Toerisme is de op een na grootste (buitenlands) inkomen in Marokko na de fosfaatindustrie. De Marokkaanse overheid investeert fors in de ontwikkeling van het toerisme, in 2010 lanceerde de regering haar visie 2020, die van plan is Marokko tot een van de 20 beste toeristische bestemmingen ter wereld te maken en het jaarlijkse aantal internationale aankomsten tegen 2020 te verdubbelen tot 20 miljoen, in de hoop dat het toerisme dan is gestegen tot 20% van het bbp.\nGrote, door de overheid gesponsorde marketingcampagnes om toeristen aan te trekken, adverteerden in Marokko als een goedkope en exotische, maar veilige plek voor toeristen. De meeste bezoekers aan Marokko blijven Europees, met bijna 20% van alle bezoekers uit Frankrijk. Het relatief hoge aantal toeristen in Marokko is geholpen door de locatie - Marokko ligt dicht bij Europa en trekt bezoekers naar de stranden. Vanwege de nabijheid van Spanje maken toeristen in de kustgebieden van Zuid-Spanje een- tot driedaagse reizen naar Marokko.\nSinds de luchtdiensten tussen Marokko en Algerije zijn ingesteld, zijn veel Algerijnen naar Marokko gegaan om te winkelen en familie en vrienden te bezoeken. Marokko is relatief goedkoop vanwege de devaluatie van de dirham en de stijging van de hotelprijzen in Spanje. Marokko heeft een uitstekende weg- en spoorinfrastructuur die de grote steden en toeristische bestemmingen verbindt met havens en steden met internationale luchthavens. Goedkope luchtvaartmaatschappijen bieden goedkope vluchten naar het land.\nEconomie.\nDe economie van Marokko wordt beschouwd als een vrijemarkteconomie, bestuurd door vraag en aanbod. Sommige economische sectoren zijn echter in handen van de regering. Het economische systeem van het land wordt getypeerd door een grote openheid naar buiten toe. Frankrijk en Spanje zijn de grootste handelspartners van Marokko (import en export). Frankrijk is ook de grootste buitenlandse investeerder in het land.\nMarokko exporteert veel groenten, fruit en vis naar Europa. Het heeft de grootste vangst van sardine in de wereld. Het land beschikt over ongeveer 75% van alle fosfaatreserves in de wereld. Daarnaast exporteert het land arganolie, dat alleen in Marokko wordt geproduceerd. Ook is het na Zuid-Afrika de grootste wijnexporteur van Afrika.\nMarokko heeft een aantal vrijhandelsakkoorden met zijn economische partners: het Euro-Mediterraanse vrijhandelsakkoord met de Europese Unie met het doel het land tegen 2012 te integreren in de Europese Vrijhandelsassociatie; de Agadir-akkoorden met Egypte, Jordani\u00eb en Tunesi\u00eb, in het kader van de oprichting van de Arabische vrijhandelszone; het Amerikaans-Marokkaanse vrijhandelsakkoord met de VS dat in werking trad op 1 januari 2006 en het vrijhandelsakkoord met Turkije.\n\"The World Factbook\" van de CIA meldt voor 2017 de volgende cijfers over de Marokkaanse economie:\nVerkeer en vervoer.\n(Lucht)havens.\nMarokko beschikt over 18 internationale luchthavens. Belangrijke luchthavens in Marokko zijn Internationale luchthaven Mohammed V, Internationale luchthaven Menara en Al Massira Airport.\nTanger Med is de belangrijkste haven van Marokko en tevens ook de grootste haven van Afrika. Andere belangrijke havens liggen in Agadir, Casablanca, Rabat, Nador en Al Hoceima.\nAutowegen en tramverbindingen.\nIn Marokko ligt er 57.626\u00a0km aan autowegen, waarvan 35.665\u00a0km verhard. Het openbaar vervoer is groot in de twee grootste steden. De afgelopen jaren zijn er twee tramverbindingen aangelegd in Marokko. De eerste tramverbinding werd aangelegd in de politieke hoofdstad Rabat. De werken begonnen in 2007 en de lijn werd operationeel in 2011. Een tweede trac\u00e9 werd aangelegd in de Marokkaanse stad Casablanca en heeft een totale lengte van 30 kilometer. Deze lijn werd operationeel in december 2012. Dit is een groot succes veelvuldig gebruikt. Daarom is er al een begin gemaakt met de aanleg van een tweede lijn in Casablanca. De regering heeft in 2018 aangegeven binnen 7 jaar 30.000 kilometer aan wegen te willen leggen.\n\"Zie: Lijst van Marokkaanse autosnelwegen\"\n\"Zie: Tram van Casablanca\"\n\"Zie: Tram van Rabat\"\nGrensovergang.\nZouj Beghal is een grensovergang tussen Marokko en Algerije, en de enige grensovergang tussen deze landen die bij tijd en wijle wel eens open is.\nHet spoor en de hogesnelheidslijn.\nIn Marokko ligt ruim 3.600\u00a0km aan spoor. In december 2010 kondigde men de aanleg van een hogesnelheidslijn in Marokko aan. Deze is in 2018 afgerond en is daarmee de eerste hogesnelheidslijn in Afrika. De lijn verbindt Tanger met Casablanca en brengt de huidige reistijd van 4.45 terug naar 2.10 uur. In 2010 concretiseerde Alstom de verkoop van zijn hogesnelheidstrein TGV aan Marokko. Het ging om een order van 400 miljoen euro en de levering van 14 treinstellen. Deze moesten volgens de planning in 2017 in gebruik genomen worden. Volgens de laatste berichten had Marokko veel moeite met de financiering van de HSL, maar men zet toch door. De HSL moet 6 tot 8 miljoen passagiers per jaar gaan vervoeren, tegen de huidige 2 miljoen passagiers.\n\"Zie: Treinvervoer in Marokko\"\n\"Zie: Hogesnelheidslijn Tanger - Casablanca\"\n\"Zie: Metro van Casablanca\"\nMedia.\nTv-kanalen.\nMarokko kent veel televisiezenders, zowel van de publieke omroep als vele commerci\u00eble zenders.\nOp alle Marokkaanse zenders wordt Arabisch, Marokkaans-Arabisch en Frans gesproken. Alleen Al Aoula van de publieke omroep SNRT zendt nog nieuwsuitzendingen in het Spaans en Berbers uit. 2M is de enige commerci\u00eble zender die nog Berberse journaals uitzendt. SNRT-familiezender Tamazight 8 zendt uitsluitend in het Berbers uit, al dan niet met Arabische ondertiteling.\nAlle zenders die behoren tot de SNRT zijn van de publieke omroep, terwijl M\u00e9di 1 TV en 2M commercieel zijn, waarvan 2M de meest bekeken Marokkaanse zender is. M\u00e9di 1 TV zendt uit vanuit Tanger en 2M TV vanuit Casablanca. Er zijn ook Marokkaanse zenders die vanuit het buitenland uitgezonden worden (vanwege licentievoordelen) of een pan-Arabische televisienetwerk met een regionale zender als MBC.\nFranse zenders worden ook bekeken door een grote groep Marokkanen. Deze zijn ook beschikbaar via de kabel en digitale televisie. Zo worden bijvoorbeeld zenders als MTV, Disney Channel en Nickelodeon vanuit Frankrijk uitgezonden, met Marokkaanse reclameblokken in plaats van Franse."}
{"id": "9952", "revid": "210472", "url": "https://nl.wikipedia.org/wiki?curid=9952", "title": "Cro-Magnon mens", "text": ""}
{"id": "9956", "revid": "780746", "url": "https://nl.wikipedia.org/wiki?curid=9956", "title": "Project Laurens Jz Coster", "text": "Het Project Laurens Jz. Coster (genoemd naar de Haarlemmer Laurens Janszoon Coster) was een vrijwilligersproject voor de digitalisering van rechtenvrije Nederlandstalige teksten, analoog aan het Amerikaanse Project Gutenberg. De eerste versie van het project was te vinden in De Digitale Stad. \nSinds 2001 zijn geen teksten meer toegevoegd. De oude gedigitaliseerde teksten zijn nog wel te raadplegen. De digitalisering van Nederlandstalige teksten is voortgezet door de Digitale Bibliotheek voor de Nederlandse Letteren. De website van het project is opgeslagen bij de Universiteit van Amsterdam."}
{"id": "9959", "revid": "705686", "url": "https://nl.wikipedia.org/wiki?curid=9959", "title": "Prespameer", "text": "Het Prespameer of Grote Prespameer (Albanees: \"Liqeni i Presp\u00ebs\"; Grieks: \u039c\u03b5\u03b3\u03ac\u03bb\u03b7 \u03a0\u03c1\u03ad\u03c3\u03c0\u03b1, \"Megali Prespa\"; Macedonisch: \u041f\u0440\u0435\u0441\u043f\u0430\u043d\u0441\u043a\u043e \u0415\u0437\u0435\u0440\u043e, \"Prespansko Ezero\") is een meer op het Balkanschiereiland, het op een na grootste van de Dessaretische Meren, gelegen op het drielandenpunt van Noord-Macedoni\u00eb (176,8\u00a0km\u00b2), Albani\u00eb (49,4\u00a0km\u00b2) en Griekenland (47,8\u00a0km\u00b2). De totale oppervlakte bedraagt 274\u00a0km\u00b2. De grootste diepte is 58 m.\nHet is na het Kleine Prespameer direct ten zuiden ervan, dat een paar meter hoger ligt, het hoogstgelegen meer van de Balkan (849 m). Het Grote en het Kleine Prespameer vormden aanvankelijk \u00e9\u00e9n geheel, maar worden inmiddels van elkaar gescheiden door een alluviale landengte. Deze wordt doorsneden door een natuurlijke waterweg die beide Prespameren met elkaar verbindt.\nHet Prespameer watert via een ondergronds grottenstelsel af op het Meer van Ohrid, dat via de rivier de Drin op de Adriatische Zee afwatert.\nIn het Macedonische deel van het meer ligt een thans onbewoond eiland, Golem Grad, dat eertijds kloosterlingen herbergde. Het is het enige eiland van Noord-Macedoni\u00eb en staat bekend om zijn slangenpopulatie. Het is een onderdeel van het Nationaal Park Gali\u010dica. De oostelijke oever van het meer heeft zandstranden en het daarbij behorende toerisme.\nAndere delen van het meer behoren tot het eveneens Macedonische Nationaal Park Pelister en twee Albanese en Griekse nationale parken, die beide Nationaal Park Prespa heten. Ook in het Albanese deel van het meer ligt een eiland, Maligrad, dat eveneens onbewoond is en waarop zich een 14e-eeuwse Byzantijnse rotskerk bevindt.\nHet hele gebied kreeg in 2000 de status van grensoverschrijdend beschermd gebied, het eerste van zijn soort in Zuidoost-Europa. Delen van het meer zijn als Ramsargebied aangewezen.\nFauna.\nAls wetland is het meer vooral belangrijk voor vogels. De kolonie van 500 - 1400 broedparen kroeskoppelikanen is de grootste van Europa.\nSlechts elf inheemse vissoorten zijn in het meer ge\u00efdentificeerd, waarvan er negen endemisch zijn: \"Alburnoides prespensis\", \"Alburnus belvica\", \"Barbus prespensis\", \"Chondrostoma prespense\", \"Cobitis meridionalis\", \"Pelasgus prespensis\", \"Rutilus prespensis\", \"Salmo peristericus\" en \"Squalius prespensis\"."}
{"id": "9961", "revid": "1333094", "url": "https://nl.wikipedia.org/wiki?curid=9961", "title": "Carel Steven Adama van Scheltema (dichter)", "text": "Carel Steven Adama van Scheltema (Amsterdam, 26 februari 1877 - Bergen, 6 mei 1924) was een Nederlandse socialistische dichter.\nAdama van Scheltema studeerde korte tijd medicijnen, werd toneelspeler, dreef een kunsthandel om zich dan geheel aan de literatuur te wijden. Hij trad toe tot de SDAP (een deel van zijn oeuvre bestaat dan ook uit socialistische gedichten). Op 24 oktober 1907 trad Adama van Scheltema in het huwelijk met Annie Kleefstra.\nAdama van Scheltema wilde tot een nieuwe volkskunst komen en bestreed vanuit die gedachte ook de Tachtigers. In \"De grondslagen eener nieuwe po\u00ebzie\" (1907) bestreed hij de \"kunst omwille van de kunst\"-gedachte, en pleitte in plaats daarvan voor \"kunst omwille van de mensen om je heen\". En verder: \"Een gedicht moet zijn een muziekstuk van woorden en gedachten, dat door zooveel mogelijk onzer medemenschen kan worden gevoeld en begrepen\". Zijn gedichten vallen dan ook op door de eenvoud. Zijn politieke gedichten worden tegenwoordig niet meer zo op prijs gesteld, maar zijn natuurgedichten bevallen nog steeds.\nZijn tekst \"Polder met jouw witte wegen en jouw sloten aan den kant\" werd op muziek gezet door Johannes Wierts.\nIn de Volkszangbibliotheek van de Nederlandsche Koorvereeniging staat een koorbewerking van \"Zondag\" door Cornelis Dopper (1870-1939)\nDe gedichten \"Voorbij\", \"Avondgebed\", \"Stilte\", \"Verlangen\" en \"Bede\" werden door kerkmusicus Willem Vogel getoonzet.\nHij overleed in Bergen op 47-jarige leeftijd. Hij was de kleinzoon van de predikant Carel Steven Adama van Scheltema.\nAmsterdam eerde hem net als Delft met een Adama van Scheltemaplein, waarop ook het Gedenkteken Adama van Scheltema uit 1933 staat, dat er eerder stond dan dat het plein zijn naam droeg. Ook de weg in Bergen (N.-H.) waaraan Adama van Scheltema in villa 'De Windroos' woonde, is naar hem vernoemd.\nBibliografie.\nZijn gedichtenbundels zijn:\nZijn proza omvat:\nVerder vertaalde hij Ibsens Peer Gynt en het eerste deel van Goethes Faust."}
{"id": "9962", "revid": "264532", "url": "https://nl.wikipedia.org/wiki?curid=9962", "title": "Hieronymus van Alphen", "text": "Hieronymus van Alphen (Gouda, 8 augustus 1746 \u2014 Den Haag, 2 april 1803) is bekend als dichter, en dan vooral door zijn gedichten voor kinderen. Hij was de zoon van Johan van Alphen, raad in de Vroedschap en schepen van Gouda, en Wilhelmina Lucia van Alphen. Hij was een kleinzoon van de Utrechtse hoogleraar Hieronymus van Alphen. Naar hem is de Hieronymus van Alphen Prijs genoemd.\nBiografie.\nZijn vader overleed toen Van Alphen 4 jaar was. Samen met zijn moeder verhuisde hij naar Utrecht. Hij studeerde rechten en letteren in Leiden, waar hij zich bekeerde tot een pi\u00ebtistische vorm van het christendom. In 1768 werd Van Alphen advocaat in Utrecht. In 1772 trouwde hij met Johanna Maria van Goens, een zuster van zijn vriend Rijklof Micha\u00ebl van Goens. Johanna Maria overleed in 1775 bij de geboorte van hun derde kind. In 1780 werd Van Alphen procureur-generaal. Hij hertrouwde met Catharina Geertruyda van Valkenburg, met wie hij nog twee kinderen kreeg. In 1789 werd hij in Leiden benoemd tot stadspensionaris (een jurist die het stadsbestuur adviseerde) en vier jaar later tot thesaurier-generaal (te vergelijken met een minister van Financi\u00ebn) van de Republiek der Zeven Verenigde Nederlanden. Toen de Republiek ineenstortte, in 1795, legde Van Alphen als overtuigd orangist zijn functie neer. In de periode 1794-1799 stierven twee zoons, een kleinzoon en een schoondochter. In 1803 overleed Van Alphen aan een beroerte. Hij werd op 6 april 1803 begraven in de Grote of Sint-Jacobskerk in Den Haag. In 1807 kwamen zijn tweede vrouw en een dochter om bij de grote Leidse buskruitramp.\nNakomelingen.\nEnkele nazaten van Hieronymus van Alphen zijn op eigen kracht bekend geworden:\n'Kleine gedichten voor kinderen'.\nIn totaal heeft Van Alphen slechts 66 gedichten voor kinderen geschreven. Hij schreef hoofdzakelijk vrome po\u00ebzie voor volwassenen en kunsttheoretische en religieuze beschouwingen. Van Alphen schreef voor zijn kinderen drie dichtbundels (\"\u2019Ziedaar, lieve wigtjes! Een bundel gedigtjes\u2019\") en gaf ze aanvankelijk anoniem uit. Deze bundels werden een groot succes, zijn tientallen malen herdrukt en zijn vertaald in het Frans, Duits, Engels, Fries en Maleis.\nUit de gedichten van Van Alphen spreekt een voor die tijd moderne visie op het kind (naar idee\u00ebn van de Verlichting). Hij beschouwde het kind als een onbeschreven blad, dat deugden als gehoorzaamheid, eerbied voor de ouders en voor God en bescheidenheid aangeleerd kon worden. Hij vond ook dat kinderen spelenderwijs moesten kunnen leren. \"\u2019Mijn speelen is leeren, mijn leeren is speelen, En waarom zou mij dan het leeren verveelen?\u2019\" dichtte hij. Ouders zijn vergevingsgezind, zo hield hij de kinderen voor, als je maar eerlijk en oprecht bent: \"\u2018Kom Keesje lief! hou op met krijten, Zei moeder toen: 'k Wil u dien misslag niet verwijten, Hij kreeg een zoen.\u2019\"\nZijn kindergedichten waren simpel van opzet door hun eenvoudige en strakke rijmschema\u2019s, waardoor ze gemakkelijk uit het hoofd geleerd konden worden. Bovendien was het vaak het kind zelf dat aangaf welke deugden het nastreefde, en welke ondeugden het verafschuwde:\nZijn bekendste gedicht is \"De Pruimeboom\" (1779). In 1780 werd een aantal van Van Alphens gedichtjes op muziek gezet.\nVan Alphen nam met deze gedichtjes een voorbeeld aan de Duitse kinderdichters Christian Felix Wei\u00dfe en Gottlob Wilhelm Burmann. Zijn kinderdichtbundels worden wel beschouwd als het begin van de kinderliteratuur in Nederland."}
{"id": "9963", "revid": "1377170", "url": "https://nl.wikipedia.org/wiki?curid=9963", "title": "Nicolaas Beets", "text": "Nicolaas Beets (Haarlem, 13 september 1814 \u2013 Utrecht, 13 maart 1903), ook bekend onder het pseudoniem Hildebrand, was een Nederlandse auteur, dichter, predikant en hoogleraar.\nBiografie.\nNicolaas Beets werd in Haarlem geboren als de zoon van een apotheker en studeerde van 1833 tot 1839 theologie aan de Rijksuniversiteit van Leiden (toen nog Academie geheten), waar hij in 1839 promoveerde tot doctor in de theologie. In zijn studententijd maakte hij dankzij zijn uit Engeland afkomstige vriend John Ingram Lockhart (1812-1889) kennis met het werk van de Engelse dichter Byron en schreef dichtstukken in diens trant, zoals 'Jos\u00e9' (1834), 'Kuser' (1835) en 'Guy de Vlaming' (1837). Hij was bevriend met Johannes Kneppelhout ('Klikspaan'), Bernard Gewin ('Vlerk') en J.P. Hasebroek ('Jonathan') met wie hij samen met andere studenten een letterkundige club vormde.\nIn 1840 werd Beets beroepen tot predikant aan de Nederlandse Hervormde Kerk in Heemstede, waar hij in hetzelfde jaar trouwde met Aleida van Foreest, de zus van zijn studievriend Cornelis van Foreest en een kleindochter van de Leidse hoogleraar en redenaar Johannes van der Palm. Uit het huwelijk kwamen 9 kinderen voort. In 1859 hertrouwde hij met Jacoba Elisabeth, een zus van Aleida. Uit dit huwelijk kwamen 6 kinderen voort. Hij had goede contacten met de mannen van het R\u00e9veil en deelde hun bezwaren tegen het openbaar onderwijs, waar de godsdienst niet meer was dan een vak. Hij heeft in Heemstede in 1852 samen met ouders een protestantse basisschool opgericht. Deze bestaat nog steeds en heet nu de Nicolaas Beetsschool. \nBeets schreef proza, po\u00ebzie, en preken. Zijn bekendste werk is de \"Camera Obscura\", dat hij onder het pseudoniem \"Hildebrand\" schreef in zijn studententijd en waarvan de eerste versie verscheen in 1839. Hij bleef tijdens de jaren daarna vaak verhalen toevoegen aan het werk waardoor het pas zijn definitieve vorm kreeg in 1851. Voor de oorsprong van Beets' schuilnaam zijn diverse verklaringen: \u00e9\u00e9n ervan is afkomstig van de firmanten van \"Camera\"-uitgever Bohn te Haarlem en verwijst naar een slager op de hoek van de (thans Gedempte) Oude Gracht en de Botermarkt aldaar, vlak bij Beets' ouderlijk huis. Dit was de uit Duitsland afkomstige Conrad Hildebrand (1815-1890). Misschien niet zonder toeval beschrijft Beets in 'De familie Kegge' een zelf slachtende slager. Over dit alles bestaat helaas geen zekerheid, evenmin als over andere verklaringen. Ook paus Gregorius VII (geboren als Hildebrand of wel Aldobrandeschi) wordt als oorsprong van Beets' pseudoniem genoemd.\nZijn mogelijk bekendste gedicht is \"De Moerbeitoppen Ruischten\". Kerkmusicus Willem Vogel zette dit gedicht in 2004 op muziek. Ook Beets' gedicht 'Het putje van Heiloo' kreeg een melodie van Vogel.\nIn 1854 werd hij beroepen naar Utrecht. Van 1874 tot 1884 was hij hoogleraar in de kerkgeschiedenis aan de Rijksuniversiteit Utrecht. Beets toonde zich in zijn Utrechtse periode ook een sociaal betrokken burger, met name door zijn lidmaatschap van besturen van diverse maatschappelijke en culturele instellingen zoals het Provinciaal Utrechts Genootschap voor Kunsten en Wetenschappen (PUG). Zo hield hij, bewonderaar van de Britse antislavernijstrijder William Wilberforce en actief in de Utrechtse afdeling van de Nederlandse Maatschappij ter Bevordering van de Afschaffing der Slavernij, in 1863 een redevoering tegen de slavernij voor datzelfde Provinciaal Genootschap (en schreef er zelfs twee gedichten tegen), pleitte hij in 1873 voor de aanleg van de waterleiding ter bestrijding van de cholera en was hij in 1888 medeoprichter van het latere, nog steeds bestaande Wilhelmina Kinderziekenhuis. \nBeets overleed op 88-jarige leeftijd in Utrecht aan een hersenbloeding en werd begraven op de Eerste Algemene Begraafplaats Soestbergen. Op zijn graf werd enkel de tekst 'salus mea christus' (Christus is mijn redding) geplaatst zonder zijn naam en geboorte- en sterftedatum. (Zijn enigszins verzakte graf werd in 2016 opgeknapt en op 10 september dit jaar 'onthuld'.) In zijn woonhuis aan de Boothstraat, nummer 6 (vlak bij het Janskerkhof) is inmiddels het Willem Pompe Instituut gevestigd, de strafrechtelijke afdeling van de faculteit Recht, Economie, Bestuur en Organisatie van de Utrechtse universiteit.\nIn 1962 werd in de Haarlemmerhout het Hildebrandmonument onthuld van de beeldhouwer professor Jan Bronner. Nadat het monument diverse malen ernstig werd beschadigd als gevolg van vandalisme werden de originele beelden verwijderd. Die zijn nu aanwezig in de beeldentuin van Museum De Fundatie, kasteel 't Nijenhuis, Heino (Ov.). Na restauratie werden in 2014 bronzen replica's van de beelden geplaatst, zijn fontein en omliggende parkaanleg hersteld en werd het monument op 13 september 2014 (de 200e geboortedag van Beets) weer in ere hersteld.\nBeets werd evenals andere dominee-dichters geparodieerd door Cornelis Paradijs (Frederik van Eeden) in de bundel \"Grassprietjes of Liederen op het gebied van Deugd, Godsvrucht en Vaderland\".\nHet archief van Nicolaas Beets is beschikbaar bij de Universiteitsbibliotheek Leiden en digitaal beschikbaar via Digital Collections"}
{"id": "9964", "revid": "1336395", "url": "https://nl.wikipedia.org/wiki?curid=9964", "title": "Louis Couperus", "text": "Louis Marie Anne Couperus (Den Haag, 10 juni 1863 \u2013 De Steeg, 16 juli 1923) was een Nederlandse schrijver en een van de eerste Nederlandse vertegenwoordigers van het literaire naturalisme.\nCouperus' werk omvat allerlei uiteenlopende literaire genres. Hij debuteerde met po\u00ebzie, maar legde zich vervolgens al snel toe op psychologische romans, waarmee hij de meeste bekendheid verwierf. Hij schreef daarnaast cultuursprookjes, historische romans en veel reisverslagen en columns. In het algemeen wordt hij gezien als een van de belangrijkste schrijvers uit de canon van de Nederlandse literatuur. De uitgave van zijn \"Volledige Werken\" (1987-1996) geldt als een van de eerste Nederlandse tekstedities die volgens wetenschappelijke, tekstkritische normen tot stand zijn gekomen.\nBiografie.\nVroege jaren.\nLouis Couperus werd op 10 juni 1863 geboren op de Mauritskade in Den Haag, in het pand op nummer 11, als jongste van elf kinderen. Zijn vader was John Ricus Couperus (1816-1902), lid van de raad van justitie te Padang 1844 en te Batavia 1846, daarna raadsheer bij het Hooggerechtshof 1850. Zijn moeder was Catharina Geertruida Reynst (1829-1893), dochter van Jan Cornelis Reijnst (1798-1871), waarnemend gouverneur-generaal van Nederlands-Indi\u00eb. Louis Couperus was een achterkleinzoon van de koopman Abraham Couperus (1752-1813), de latere gouverneur van Nederlands-Malakka.\nDe vader van Louis Couperus was bij diens geboorte al gepensioneerd en drie jaar eerder met de hele familie vanuit Indi\u00eb naar Den Haag gekomen. Louis' drie voornamen zijn die van drie zusjes die v\u00f3\u00f3r zijn geboorte al gestorven waren. De kleine Louis werd op 19 juni gedoopt in de Waalse kerk in Den Haag. Het gezin Couperus vertrok op 8 november 1872 weer naar Nederlands-Indi\u00eb, om Couperus' broers te helpen bij hun loopbanen en het familielandgoed Tjicoppo te bezoeken. Zij kwamen daar op 31 december aan en vestigden zich in 1873 aan het Koningsplein te Batavia.\nIn 1874 begon Couperus met zijn opleiding op het Gymnasium Willem III. Hier werd zijn interesse voor de klassieke oudheid gewekt. Hij had op dat moment al contact met zijn latere echtgenote, Elisabeth Baud, die tevens zijn achternicht was.\nIn 1878 keerde het gezin terug naar Nederland, waar ze eerst aan de Nassaukade in Den Haag gingen wonen. In 1883 verhuisden ze naar het Nassauplein. Couperus verliet in 1881 de H.B.S. en studeerde verder voor een acte MO-Nederlands. In 1883 keerde ook Elisabeth Baud terug naar Nederland, waar ze ging wonen bij haar grootouders, Guillaume Louis Baud en Wilhelmina Jacobina Theodora Couperus. In mei van datzelfde jaar verkocht de vader van Couperus het landgoed Tjicoppo, in Nederlands-Indi\u00eb. Couperus begon zijn literaire carri\u00e8re in juli van dat jaar met het gedicht \"Erinnering\", dat verscheen in het tijdschrift \"Nederland\".\nIn augustus 1883 werd de oudste broer van Couperus, Petrus Theodorus, wegens een geestesziekte opgenomen in een inrichting. In 1884 verhuisde de familie naar Surinamestraat 20. Couperus werd in juni 1885 benoemd tot lid van de Maatschappij der Nederlandse Letterkunde en behaalde op 6 december 1886 zijn acte MO-Nederlands. In 1887 zette hij zijn omgang met Elisabeth Baud voort en begon zijn vriendschap met Gerrit J\u00e4ger.\nIn december van datzelfde jaar begon hij aan zijn debuutroman, \"Eline Vere\", een verhaal dat het jaar daarop als feuilleton verscheen in \"Het Vaderland\" en zeer populair werd. Op 3 maart 1889 verscheen het als boek. De vijfentwintigjarige Couperus had zijn naam als schrijver definitief gevestigd. Het boek was direct een groot succes en tot Couperus' overlijden verschenen er negen drukken. Hij had toen al twee dichtbundels gepubliceerd, die echter vrijwel onopgemerkt bleven.\nReizen, grote romans en eerste onderscheiding.\nCouperus maakte in juli 1889 een reis naar Scandinavi\u00eb met zijn zwager Benjamin Vlielander Hein. In 1890 sloot hij vriendschap met jhr. J.H. Ram en maakte hij kennis met Maurits Wagenvoort. Hij ondernam in mei van dat jaar een reis naar Karlsbad en ontving op 12 augustus de Thiemeprijs voor \"Eline Vere\".\nOp 13 oktober 1890 liet Couperus zich uitschrijven uit 's-Gravenhage, met de bedoeling zich voor langere tijd in Parijs te vestigen. Hij bezocht hier de Frans-Poolse schrijver Th\u00e9odore de Wyzewa en woonde een lezing bij van Francisque Sarcey, een bekend journalist en toneelcriticus. Uit een brief aan zijn zus Trudy blijkt echter dat het verblijf in Parijs hem door de bank genomen erg tegenviel. Couperus keerde in januari 1891 alweer terug naar Den Haag, in verband met het overlijden van G.L. Baud, de grootvader van Elisabeth. Op 9 september 1891 trouwde hij met haar; de huwelijksreis ging naar Vlaanderen. Hoogstwaarschijnlijk was Couperus echter homoseksueel en bleef het huwelijk met Elisabeth Baud kuis. Het huwelijk met haar kan gezien worden als een maatschappelijk alibi en ook als oplossing voor de behoefte die Couperus had aan moederlijke zorg. Informeel noemde hij haar bij haar bijnaam \"Pop\".\nOp 21 september betrok het paar de woning Villa Minta aan de Roeltjesweg, sinds 1935 Couperusweg 15, in Hilversum. In december van hetzelfde jaar werd Couperus door Lambertus Jacobus Veen van uitgeverij L.J. Veen benaderd om \"Extaze\" uit te geven. \nIn februari 1893 begon Couperus aan een reis naar Itali\u00eb en kwam in Florence. Op 15 februari, slechts twee weken nadat Couperus uit Nederland was vertrokken, overleed zijn moeder, zodat hij terug naar huis moest. In september reisde hij opnieuw af naar Itali\u00eb, waar hij zijn eerste \"reisimpressies\" schreef. In december reisde hij door naar Rome. Hij sloot deze reis af met een bezoek aan Athene, waar hij wegens de armoedige omstandigheden maar korte tijd bleef.\nIn december 1893 werd Couperus redacteur van het maandblad \"De Gids\". In april 1894 reisde hij opnieuw af naar Itali\u00eb en bezocht in Florence Ouida, de door hem sterk bewonderde schrijfster van kasteelromans. Kort voor haar dood zou hij haar nog eens ontmoeten. In juli 1894 betrok hij het huis aan de Jacob van der Doesstraat 123 in Den Haag. Couperus' vriend Gerrit J\u00e4ger pleegde in de maand erop zelfmoord.\nCouperus trad op 30 april 1895 af als redactielid van \"De Gids\". Hij vertrok in oktober weer naar Itali\u00eb, waar hij in Rome de beeldhouwer Pier Pander leerde kennen. Ook in de jaren daarna (tot 1898) reisde hij veel binnen Europa en ging meer naar Frankrijk, Duitsland en Engeland. In 1897 zegde Couperus zijn lidmaatschap van de Maatschappij der Nederlandse Letterkunde op, omdat hij van plan was naar het buitenland te vertrekken. \nOp 31 augustus, de zeventiende verjaardag van koningin Wilhelmina, werd hij benoemd tot Officier in de Orde van Oranje-Nassau. Minister van Binnenlandse Zaken Goeman Borgesius had Couperus als twaalfde en laatste kandidaat voor een benoeming tot Ridder in de Orde van de Nederlandse Leeuw voorgedragen. De dichteres H\u00e9l\u00e8ne Swarth had volgens de voordracht van de ministerraad bij dezelfde lintjesregen Ridder in de Orde van Oranje-Nassau moeten worden. Koningin-regentes Emma vond twee letterkundigen die tegelijk gedecoreerd zouden worden echter te veel. De keus viel op Couperus, maar voor de pas 31-jarige schrijver werd een benoeming in de exclusievere Orde van de Nederlandse Leeuw voorlopig te hoog geacht.\nIn 1898 maakte Couperus een reis naar Londen. Het jaar daarop, in februari, volgde een reis naar Nederlands-Indi\u00eb, waar hij in juni enige tijd verbleef te Tegal bij zijn zuster Trudy en zwager, resident G\u00e9rard de la Valette. Na de benoeming van De la Valette tot resident van Pasoeroean verbleven Couperus en zijn vrouw ook daar in het residentiehuis. Couperus begon er aan zijn roman \"De stille kracht\", waarin Valettes residentie model stond voor de woning van een van de hoofdpersonen, de resident Otto van Oudijck.\nIn maart 1900 keerde Couperus terug naar Nederland. In oktober van dat jaar vertrok hij samen met zijn vrouw naar Frankrijk, waar ze gingen wonen in hun huis 'Villa Jules', bij Nice. Couperus maakte van daaruit meerdere reizen naar Itali\u00eb, waarbij hij onder andere Florence en Rome opnieuw bezocht. In 1901 overleed zijn vriend en mentor Jan ten Brink en in oktober 1902 ook zijn vader.\nIn januari 1903 richtte Couperus, samen met Cyriel Buysse en Willem Gerard van Nouhuys, het literaire tijdschrift \"Groot Nederland\" op. Hierin verscheen een jaar later in delen zijn nieuwe belangrijke werk, de familieroman \"Van oude menschen, de dingen, die voorbij gaan...\". In mei 1904 kocht L.J. Veen voor een groot bedrag de rechten op van alle tot dan toe verschenen werken van Couperus.\nFeuilletons, journalistiek, kleinere romans.\nIn de periode 1906-1910 heeft Couperus betrekkelijk weinig geschreven. Omdat zijn boeken in die jaren slecht verkochten, nam Couperus zich voor geen romans meer te schrijven. Hij vertrok in mei 1906 van Villa Jules naar Veneti\u00eb en verbleef in juni te Bagni di Lucca, waar hij Giulio Lodomez ontmoette, die hij later zou laten figureren in romans als \"Orlando\". Hij bracht tevens een nieuw bezoek aan Ouida in Camaiore. Het was inmiddels stil rond hem geworden: er werd nog maar weinig over hem geschreven en zijn boeken werden zelden en dan vaak lauw besproken. In Florence beschikte Couperus tot 1915 over grote vertrekken in een Zwitsers pension op de derde verdieping van het Palazzo Niccolini.\nIn december 1909 begon Couperus zijn wekelijkse feuilletons in \"Het Vaderland\" en langere verhalen in \"Groot Nederland\" te publiceren. Hij wenste voortaan geen romans meer te schrijven. Hij schreef rond 1909 veel korte stukken over de oudheid. Dat werk werd later in twee bundels verzameld die de titel \"Antieke verhalen, van goden en keizers, van dichters en hetaeren\" en \"Schimmen van schoonheid\" kregen. \"Antiek toerisme\" kan worden beschouwd als een wat langer uitgevallen verhaal over het oude Rome en, als exotisch decor voor de Romeinse hoofdpersoon, het door Rome onderworpen Egypte.\nIn augustus 1908 begonnen Couperus en zijn vrouw een pension in Nice; Couperus schreef enige korte verhalen en begon op 27 november 1909 met een wekelijks feuilleton in Het Vaderland. In mei 1910 overleed Frans, een broer van Couperus en in december werd het pension in Nice be\u00ebindigd. Tot 1912 ondernam het echtpaar reizen naar Itali\u00eb en Sicili\u00eb; in de laatste week van 1911 vertrokken ze vanuit Florence richting Sicili\u00eb. Wegens het slechte weer moesten ze enkele dagen in Napels blijven, waarbij ze de gelegenheid aangrepen om het Museo Archeologico Nazionale te bezoeken. In 1913 volgde een drie maanden durende reis door Spanje, samen met 'Orlando'. In september pleegde zijn vriend Johan Hendrik Ram zelfmoord. In maart 1914 won Couperus de Nieuwe Gids-prijs voor \"Antiek toerisme\". Hij verbleef in juli 1914 een tijdje in M\u00fcnchen.\nIn februari 1915 moesten Couperus en zijn vrouw vanwege de Eerste Wereldoorlog terugkeren naar Den Haag. Ze namen in eerste instantie hun intrek bij Couperus' zuster en zwager aan de Molenstraat, waarvan Couperus de volgende maand in \"Het Vaderland\" verslag deed. In augustus 1915 betrok hij een appartement op de Hogewal. Er zijn aanwijzingen dat Couperus door deze gedwongen terugkeer zo wanhopig was, dat hij even over zelfmoord heeft nagedacht. In Den Haag trad Couperus nu voor het eerst op als voordrachtskunstenaar in kunstzaal Kleykamp in Den Haag. Hij ging aan de Hoge Wal 2 wonen en schreef opnieuw feuilletons voor Het Vaderland. In november bezocht hij Cyriel Buysse, waar hij de schrijver en sportman Henri van Booven ontmoette, zijn latere biograaf.\nIn het voorjaar van 1916 schilderde Antoon van Welie zijn portret; daarnaast correspondeerde hij met de classicus W.E.J. Kuiper over diens essay betreffende Couperus' werk. Hij werd door de journalist S.F. van Oss aangenomen als medewerker van de Haagse Post en hield een interview met Andr\u00e9 de Ridder. Vermoed wordt dat Couperus omstreeks 1917 is begonnen aan zijn nooit voltooide roman \"Zijn aangenomen zoon\", waarvan later een fragment is teruggevonden.\nIn oktober 1918 vond in Theater Heerengracht (theater Verkade) de premi\u00e8re plaats van een toneelbewerking, door Elisabeth Couperus, van \"Eline Vere\"; de belangrijkste actrice in het stuk was Else Mauhs.\nLevensavond.\nIn mei 1918 overleed Louis Couperus' zus Trudy. Bij de ramp met het stoomschip \"Amstel\" kwam in april 1919 ook Couperus' lievelingsneef Frans Vlielander Hein, aan wie hij \"De Ode\" had opgedragen, om, samen met diens echtgenote Enny Vrede. Enkele maanden laten schreef Couperus een nieuw testament, zijn derde. Daarin werd net als bij de vorige zijn vrouw als enig erfgenaam aangewezen, maar mocht zij eerder overleden zijn of tegelijk met hem sterven, dan zou er voor twee van zijn jeugdige nichtjes elk duizend gulden bestemd zijn. Voorts zou er met het resterende vermogen een stichting moeten worden opgericht om een naar Couperus genoemde prijs uit te kunnen reiken. Uit de rente van het kapitaal zou jaarlijks een bedrag moeten worden gegeven aan 'een Nederlandschen letterkundige (man of vrouw)', waarbij niet alleen moet worden 'gelet op de voortreffelijkheid van eenig met den prijs te bekronen werk, maar zeer zeker ook op de meer of minder gunstige financieele omstandigheden van hem of haar die voor den prijs in aanmerking kan komen'. Mocht Elisabeth haar man overleven, dan gaf hij haar in overweging 'zonder intusschen eenigen moreelen drang dienaangaande op haar te willen uitoefenen' de bedoelde stichting op te richten. Maar omdat Couperus inderdaad eerder overleed dan zijn vrouw, kwam de stichting niet tot stand.\nIn oktober 1920 ondernam Couperus een reis naar Algiers. Op de terugweg deed hij Parijs aan en in juni 1921 reisde hij naar Londen. In februari 1922 maakte hij, als speciaal correspondent van de Haagse Post, een nieuwe reis naar Azi\u00eb. Hij ging eerst naar Sumatra, Java en Bali. Op weg naar Indi\u00eb deed hij hierbij voor de laatste keer in zijn leven Itali\u00eb \u2013 deze keer Genua \u2013 aan. Hij logeerde op Sumatra onder meer bij gouverneur L.C. Westenenk. In deze tijd, in 1921, werd hij gefotografeerd door de toen wereldberoemde portretfotograaf Emil Otto Hopp\u00e9. Couperus bezocht tijdens deze reis ook nog China en Japan. In februari werd hij ernstig ziek tijdens zijn tocht door Japan en lag gedurende zeven weken in een Japans ziekenhuis. In oktober 1922 was hij weer terug in Den Haag.\nTer gelegenheid van Couperus' zestigste verjaardag werd er een feestcomit\u00e9 gevormd. Er kwam een receptie en Louis Couperus kreeg ongeveer 12.000 gulden aangeboden. Het geld was door meer dan 500 personen en instellingen bijeengebracht voor de bouw van het huis in De Steeg waar hij zijn intrek zou nemen. Couperus' verjaardag werd groots gevierd in Den Haag, waarbij Lodewijk van Deyssel een toespraak hield en Couperus alsnog werd benoemd tot ridder in de Orde van de Nederlandse Leeuw. Begin juni 1923 trok het echtpaar Couperus in het huis, genaamd 't Sunneke, in De Steeg. Slechts zes weken later overleed de schrijver aldaar. Heden ten dage herinnert een bordje op de plek waar 't Sunneke heeft gestaan nog aan Couperus.\nCouperus overleed mogelijk aan een soort tuberculeuze bloedvergiftiging of een longvliesontsteking met een bloedvergiftiging. Op 19 juli vond de crematie op Westerveld plaats. Zijn as werd later overgebracht naar Oud Eik en Duinen.\nWaardering.\nReeds tijdens zijn leven genoot Couperus niet alleen in het Nederlandse taalgebied, maar ook daarbuiten een zekere reputatie. Zijn werk werd veelvuldig vertaald, in Duitsland met name door Else Otten, in Engeland vooral door Alexander Teixeira de Mattos en later in Itali\u00eb door Giacomo Prampolini. \nTegen het einde van zijn leven was Louis Couperus dan wel een beroemd schrijver, maar zijn boeken verkochten slecht. De waardering voor Couperus' werk begon al tijdens zijn leven terug te lopen. Na zijn dood leek Couperus enige tijd in de vergetelheid te raken. Sommige eerste drukken waren tot in de jaren 40 nog uit voorraad leverbaar. Bij zijn honderdste geboortedag in 1963 was echter een opleving onmiskenbaar. Met name voor zijn romans was er steeds weer opnieuw belangstelling. Het verschijnen van een aantal biografie\u00ebn, waaronder met name die van Fr\u00e9d\u00e9ric Bastet uit 1987 en bewerkingen van zijn boeken voor toneel, film en televisie hebben daar zeker aan bijgedragen.\nIn de laatste decennia van de 20e eeuw verscheen het werk van Couperus in een vijftigdelige wetenschappelijke editie, en aan de schrijver en zijn werk werden tal van artikelen en boeken gewijd. In 1993 werd het Louis Couperus Genootschap opgericht om liefhebbers van zijn werk bijeen te brengen en wetenschappelijk onderzoek naar het leven en het oeuvre van de auteur te stimuleren. Het Louis Couperus Genootschap riep het jaar 2013 uit tot Louis Couperus Jubileumjaar. De 150ste geboortedag op 10 juni 2013 was aanleiding om Louis Couperus (opnieuw) onder de aandacht van de lezer te brengen.\nFamilierelaties.\nLouis Couperus behoorde tot de Nederlandse patriciaatsfamilie Couperus. Dit was van oorsprong een Fries geslacht van kuipers, wier familienaam later gelatiniseerd werd. In dezelfde familie kwamen verschillende predikanten voor. Vroeger werd gedacht dat de familie afstamde van de Schotse familie Cowper, maar deze hypothese werd in 1962 ontkracht.\nIn deze families werd vrij veel onderling getrouwd. Ook Louis Couperus trouwde met zijn eigen achternicht Elisabeth Baud. Haar beide grootmoeders waren zussen van Couperus' vader.\nBibliografie.\nEerste gedrukte uitgaven.\nDit is een lijst van de uitgaven in boekvorm van het werk van Couperus.\nEen uitputtend overzicht van alle eerste \u00e9n volgende drukken van Couperus (inclusief verwijzing naar eerste publicaties in kranten en tijdschriften en (verblijfplaatsen van) handschriften) geeft:\nVerzamelde werken.\nTussen 1952 en 1957 verschenen bij uitgeverij Van Oirschot de \"Verzamelde werken\" in twaalf delen. Door de gehanteerde editietechniek (met name de gemoderniseerde spelling en de keuze van de teksten) was deze uitgave meteen omstreden. De gesubsidieerde uitgave kon ondanks de zogenaamde \"Couperus-rel\" niet worden tegengehouden. In 1975 verscheen van deze uitgave nog een tweede druk. Bij gebrek aan 'beter' is in publicaties tussen 1952 en 1996 veel naar deze uitgave verwezen.\nDe \"Verzamelde werken\" bestaan uit de volgende delen:\nVolledige Werken.\nTussen 1987 en 1996 verscheen bij uitgeverij Veen een uitgave van de \"Volledige Werken Louis Couperus\" in 50 delen, gebaseerd op de actueelste editietechniek en onder auspici\u00ebn van het Bureau Basisvoorziening Tekstedities der Koninklijke Nederlandse Akademie van Wetenschappen, vanaf 1993 onder auspici\u00ebn van de Afdeling Neerlandica van het Constantijn Huygens Instituut der Koninklijke Nederlandse Akademie van Wetenschappen. Deze wetenschappelijk verantwoorde, tekstkritische leesuitgave geldt sinds haar verschijnen als de standaardeditie van Couperus' werk.\nDe \"Volledige Werken Louis Couperus\" bestaat uit de volgende delen:\nGepubliceerde brieven.\nIn 1963 verscheen er een speciaal nummer van het tijdschrift \"Maatstaf\" waarin een groot aantal (fragmenten van) brieven werd gepubliceerd:\nDe belangrijkste brievencollectie die daarna werd gepubliceerd was die aan zijn uitgever, L.J. Veen, bezorgd door de biograaf Fr\u00e9d\u00e9ric Bastet in twee delen:\nDeze werd aangevuld nadat ook de brieven van Veen aan Couperus werden ontdekt:\nDaarnaast werden nog gepubliceerd:\nDe brievenuitgave die circa 1400 brieven bevat en de meeste van de hiervoor genoemde uitgaven overbodig maakt, verscheen in 2013:\nDaarnaast verschenen tientallen brieven niet als zelfstandige uitgaven maar in andere publicaties (zoals in de biografie van Henri van Booven of de studie van Karel Reijnders), of in tijdschriften als \"Arabesken\" of \"De Parelduiker\".\nAdaptaties.\nBekende toneelstukken en televisieseries op basis van Couperus' werk zijn:\nHandschriften.\nDe meeste handschriften (brieven worden hier niet onder begrepen) bevinden zich in de Koninklijke Bibliotheek of in het Nederlands Letterkundig Museum in Den Haag. Een zeer klein aantal handschriften bevindt zich nog in particulier bezit, hoeveel is onduidelijk. Zo werd in 2005 nog het handschrift \"De oermensch en de complicatie der dingen\" aangeboden op de veiling van de nalatenschap van Boudewijn B\u00fcch. In oktober 2010 ging een handschrift uit particulier bezit (namelijk van verzamelaar Pieter Berend Oudemans, 1960-2005), \"Elyata\", over naar de openbare collectie van Stadsarchief en Athenaeumbibliotheek in Deventer. Deze bibliotheek suggereerde ten onrechte in het bijgaande persbericht dat het hier zou gaan om het \"laatste\" handschrift van Couperus in particulier bezit.\nVertalingen.\nVeel van zijn boeken zijn in het buitenland meerdere malen herdrukt. De roman \"De berg van licht\" bijvoorbeeld verkocht in Duitsland (als \"Heliogabal\") veel beter dan in Nederland. Oscar Wilde las in 1892 de Engelse vertaling van Couperus' tweede roman \"Noodlot\", \"Footsteps of fate\", en schreef Couperus een brief om hem te complimenteren met diens werk. Elisabeth vertaalde datzelfde jaar Wilde's roman \"The picture of Dorian Gray.\" Gerrit J\u00e4ger maakte een toneelbewerking van \"Noodlot\". Couperus verkreeg bij leven de D.A. Thiemeprijs voor \"Eline Vere\", in 1914 de Nieuwe Gids-prijs voor \"Antiek toerisme\" en in 1923 de Tollens-prijs voor zijn hele oeuvre.\nMet name de bibliograaf Ronald Breugelmans heeft veel onderzoek gedaan naar vertalingen van Couperus' werk. Dit resulteerde in 1989 in diens publicatie \"Louis Couperus in den vreemde\" waarvan in 2008 een uitgebreide en herziene druk verscheen, onder andere met daarin de brieven van Couperus aan de vertaler Alexander Teixeira de Mattos (1865-1921). In Breugelmans' publicaties zijn alle bekende vertalingen van Couperus' werk opgenomen:\nHertalingen.\nVanaf 2019 zijn enkele klassieke werken van Couperus hertaald naar moderner Nederlands, bijvoorbeeld door Albert Kroezemann (\"Langs lijnen van geleidelijkheid\") en Michelle van Dijk (\"Van oude menschen, de dingen die voorbij gaan\u2026\").\nLiteratuur en studies over Louis Couperus.\nBiografie\u00ebn.\nVan Couperus verscheen een aantal biografie\u00ebn.\nStudies.\nDaarnaast is een groot aantal studies verschenen over leven en/of werk van Couperus.\nEen selectie:\nDiversen.\nEen naslagwerkje met feiten over de werken en het leven van Couperus is \"Tijdladder Louis Couperus. Een chronologisch overzicht van zijn leven en werk\", 2003\nHet Louis Couperus Genootschap draagt bij aan de studie van de schrijver door de uitgave van:\nHet Louis Couperus Museum draagt bij aan de studie van Couperus door de organisatie van twee tentoonstellingen per jaar die altijd gepaard gaan met een bijbehorende publicatie.\nIn 2006 verscheen een overzicht van de bibliofiele uitgaven van en over Louis Couperus van Arnold Pippel en Menno Voskuil: \"Het boek van adel. Bibliofiele uitgaven van en over Louis Couperus : 1919-2006\", 2006\nDe belangrijkste collectie van en over Louis Couperus, die in 2006 door het rijk werd aangekocht, werd bijeengebracht door Jan Eekhof."}
{"id": "9967", "revid": "1114116", "url": "https://nl.wikipedia.org/wiki?curid=9967", "title": "Nijl", "text": "De Nijl (in het Arabisch \u0627\u0644\u0646\u064a\u0644 \"an-n\u012bl\") is met een lengte van 5499 tot 6695\u00a0km (door verschillende manieren van meten) de langste of de op een na langste rivier van de wereld (dit hangt ervan af welke lengte men aan de Amazone toekent; ook hierover is niet iedereen het eens).\nDe Nijl ontspringt als Blauwe Nijl in Ethiopi\u00eb aan het Tanameer en als Witte Nijl aan het Victoriameer. Het Victoriameer bevindt zich tussen de drie landen Oeganda, Kenia en Tanzania. De Witte Nijl stroomt vervolgens van hieruit via Zuid-Soedan naar Soedan, waar de beide takken (de Witte en de Blauwe Nijl) bij de hoofdstad Khartoem samenkomen. Daarna stroomt de rivier door Egypte naar het noorden, om ten slotte in een ruime delta uit te monden in de Middellandse Zee.\nHet stroombekken van de Nijl beslaat ruim 3 miljoen km\u00b2, of een tiende van de Afrikaanse landmassa, en huisvest 160 miljoen mensen. De totale bevolking van de 11 landen waar hij doorheen stroomt, en die sterk afhankelijk zijn van de rivier, bedraagt 443 miljoen.\nBron van de Nijl.\nDe bron van de Nijl is lange tijd onbekend gebleven. In de 19e eeuw werd voor het eerst het Victoriameer, dat op het verloop van de rivier ligt, ge\u00efdentificeerd als bron van de Nijl, door John Hanning Speke. Maar uit verder onderzoek is gebleken dat het kleinere Tanameer aan het eind van het regenseizoen verantwoordelijk is voor meer dan 72% van het water dat door de Nijl stroomt. Voor die tijd hebben diverse ontdekkingsreizigers getracht de bron te vinden, onder wie David Livingstone en de Nederlandse ontdekkingsreizigster Alexine Tinne. Sinds 2005 wordt echter aangenomen dat de bron ligt in het Nationaal park Nyungwe Forest in Rwanda en via de rivier de Rukarara en de rivier Kagera naar het Victoriameer loopt. De nieuwe gegevens maken de rivier 107\u00a0km langer dan voorheen geschat.\nDe Nijl is van groot belang voor Oeganda. De vlak bij de oorsprong van de rivier bij Jinja aangelegde stuwdam, Speke's dam, is verantwoordelijk voor het grootste deel van de energievoorziening van heel Oeganda. Oeganda voert zelfs elektrische energie uit.\nZijrivieren van de Nijl.\nAls de aaneenschakeling Kagera-Victoriameer-Witte Nijl als de hoofdrivier wordt beschouwd, dan zijn de belangrijkste zijrivieren, opgesomd vanaf de bron naar de monding:\nHet overstromen van de Nijl.\nDe Nijl is een samenvloeiing van de Blauwe Nijl, die in Ethiopi\u00eb ontspringt, en de Witte Nijl. De Witte Nijl heeft een basisdebiet. Dit debiet wordt groter door de neerslag (afkomstig van het regenseizoen) die in Oeganda valt, waar de Witte Nijl doorheen stroomt. Hetzelfde gebeurt met de Blauwe en de Zwarte Nijl; hun debiet wordt groter door de neerslag die in Ethiopi\u00eb valt. Het regenseizoen in Oeganda valt echter vroeger dan het regenseizoen in Ethiopi\u00eb, waardoor de Nijl gedurende een lange periode veel water aangevoerd krijgt. In Soedan stromen deze rivieren samen in de Nijl. Doordat het debiet zo groot is (het basisdebiet van de Witte, de Blauwe en de Zwarte Nijl gecombineerd met de regen van de regenseizoenen) overstroomde de Nijl tot de bouw van de Aswandam in 1970 bijna elk jaar; de zogenaamde Nijlvloed.\nDe Nijl was en is van groot belang voor Egypte. Egypte is een vruchtbaar land in de Sahara en dat komt door de bevloeiing door de Nijl. Egypte werd daarom ook wel het \"geschenk van de Nijl\" genoemd. De Nijl kon het leven van een oude Egyptenaar totaal veranderen. Zonder de jaarlijkse overstroming van de Nijl was er geen voedsel, want er was geen irrigatiesysteem. Maar als de Nijl te lang buiten zijn oevers trad, verging het gewas en was er te weinig eten.\nDe Nijl overstroomt niet meer in Egypte sinds de aanleg van de Aswandam in de jaren zestig, waarna het Nassermeer ontstond. In Zuid-Soedan wordt een groot deel van de hoofdstroom van de Nijl via het Jongleikanaal afgeleid, waardoor het Suddmoeras minder water krijgt. Zowel het stuwmeer in Boven-Egypte als het kanaal in Zuid-Soedan is te herkennen op de kaart hiernaast.\nSedimenttransport.\nHet sedimenttransport in de Nijl stroomaf van de Aswandam bedraagt jaarlijks.\nStuwdammen.\nVoorbij de samenvloeiing van de Blauwe en Witte Nijl stroomt de rivier meer dan 3000 km door een woestijnlandschap, met als enige bijrivier de seizoensafhankelijke Atbarah op 300 km te noorden van Khartoem. Tussen Aswan en Rosetta legt hij 1200 km af waarin er geen druppel water bijkomt, maar waarin daarentegen veel water verdampt en een deel in de bodem dringt. Dat betekent dat Soedan en Egypte voor hun zoetwatervoorziening volledig afhankelijk zijn van de Nijl.\nDe mytische farao Menes, stichter van de eerste dynastie meer dan 5000 jaar geleden, leefde tijdens een periode van hoge Nijloverstromingen. Tijdens zijn leven en de eeuwen daarna viel in de Sahel veel regen, en dat schiep welvaart in Egypte in de vorm van de eerste grootschalige graanbouw. In die tijd ontstonden de stad Memphis, de eerste irrigatiedam en de piramide van Cheops. Een periode van droogte 1000 jaar later bracht het oude koninkrijk ten val.\nIn totaal liggen er op de Nijl meer dan 25 dammen en waterbeheerswerken. De Renaissancedam is de eerste grote dam op het Ethiopische deel van de Blauwe Nijl; eerder had Soedan al de twee grote dammen van Sennar en Roseires op die zijrivier. De grootste dam in het bekken is de Hoge Aswandam in het zuiden van Egypte met een reservoircapaciteit van 132 miljard m3.\nDe eerste stuwdam in Aswan, de Lage Aswandam, kwam gereed in 1902, maar was ineffici\u00ebnt, waardoor de sluizen moesten worden opengezet als het in Ethiopi\u00eb te veel regende. Begin jaren zestig werd de tweede of Hoge Aswandam gebouwd.\nSoedan bouwde eveneens twee stuwdammen op de Nijl, iets wat Egypte jarenlang met alle middelen wilde voorkomen. De Egyptenaren wilden hun irrigatieplannen (het grootste is het Toshka-project ter hoogte van Aboe Simbel) niet zien sneuvelen als gevolg van te weinig water. De Soedanezen hadden elektriciteit nodig om hun snel groeiende bevolking van het nodige comfort te voorzien. De stuwdam bij de vierde Nijl-cataract, de Merowedam, maakte in Soedan een forse uitbreiding van het landbouwareaal mogelijk. Eind 20e eeuw kwam er een lichte toenadering tussen Ca\u00efro en Khartoem, waarna de grens in 1998 weer openging. De betere betrekkingen verslechterden evenwel terug tijdens de bouw van de Merowedam en met de bijkomende plannen voor hydro-elektrische centrales in Soedan op meerdere zijrivieren van de Nijl.\nSinds 2010 ontstond bijkomend dispuut over de bouw van de Renaissancedam in Ethiopi\u00eb op de Blauwe Nijl, die eveneens een gevaar oplevert voor de watervoorziening van Egypte. Het water van de Nijl wordt nu al geteisterd door vervuiling, klimaatverandering en de groeiende bevolking van Egypte, die inmiddels officieel 100 miljoen mensen telt. Een kolossale dam voor de opwekking van hydro-elektrische energie in de laaglanden van Ethiopi\u00eb dreigt de watervoorziening van Egypte verder te beperken. Toch gingen de werken aan de Grote Renaissancedam in 2011 van start.\nInternationaal waterrecht.\nHet Verdrag inzake het recht betreffende het gebruik van internationale waterlopen anders dan voor de scheepvaart (VN-Waterlopenverdrag) werd aangenomen door de Algemene Vergadering van de Verenigde Naties in 1997 en trad in werking op 17 augustus 2014. Het legt verscheidene gewoontebeginselen vast die al bestonden in het internationale waterrecht, zoals billijk en redelijk gebruik, de verplichting om geen aanmerkelijke schade toe te brengen, de algemene verplichting tot samenwerken en de verplichting tot bekendmaking van geplande maatregelen. Als aanvulling op het Verdrag nam de Algemene Vergadering in 2008 akte van de ontwerpartikelen over het recht van internationale waterlopen.\nGeen enkele van deze teksten wijst uitdrukkelijk waterrechten toe aan oeverstaten; ze bieden alleen een algemeen kader voor het sluiten van akkoorden. In het Midden-Oosten is geen enkele van de belangrijke internationale waterlopen (Nijl, Jordaan, Tigris, Eufraat) het voorwerp van een specifiek akkoord dat het hele rivierbekken beslaat. Ook heeft geen enkele oeverstaat van de Nijl het VN-verdrag van 1997 geratificeerd. Voor de Nijl bestaan twee gedeeltelijke akkoorden tussen Egypte en Soedan: de Uitwisseling van Notas uit 1929 tussen de Britse en de Egyptische regering met betrekking tot het gebruik van Nijlwater voor irrigatie, en het akkoord uit 1959 tussen de Soedanese en de Egyptische regering over het volledige gebruik van het Nijlwater.\nHet waterbeleid in het Nijlbekken werd lang gekenmerkt door eenzijdige maatregelen, maar heeft veranderingen ondergaan sinds de jaren 1990. In 1999 stichtten de Nijloeverstaten het \"Nile Basin Initiative\" als overlegorgaan en als kader voor samenwerkingsakkoorden. In 2010 werd het Akkoord over het \"Nile River Basin Cooperative Framework\" (samenwerkingskader voor het Nijlbekken) aangenomen door 5 van de 11 oeverstaten (een zesde is sindsdien toegetreden). Vanaf 2011 verslechterde de situatie door de politieke instabiliteit in Egypte en de onafhankelijkheid van Zuid-Soedan. In 2015 bereikten Egypte, Soedan en Ethiopi\u00eb een akkoord over de algemene beginselen voor de bouw en uitbating van de Renaissancedam, maar sinds 2017 zit de praktische uitwerking van dat akkoord in een impasse."}
{"id": "9968", "revid": "231402", "url": "https://nl.wikipedia.org/wiki?curid=9968", "title": "Van den Vos Reynaerde", "text": ""}
{"id": "9970", "revid": "68118968", "url": "https://nl.wikipedia.org/wiki?curid=9970", "title": "Veiligheidsraad van de Verenigde Naties", "text": "De Veiligheidsraad is een belangrijk orgaan van de Verenigde Naties. Zijn primaire verantwoordelijkheid is het handhaven van de internationale veiligheid en vrede, in het kader van de doelstellingen en beginselen van de Verenigde Naties. In Nederlandstalige media wordt de naam soms afgekort tot V-Raad of V-raad.\nSamenstelling.\nDe Veiligheidsraad bestaat uit vijftien leden van de Verenigde Naties, waaronder vijf permanente leden: China (voorheen de Republiek China), Frankrijk, Rusland (voorheen de Sovjet-Unie), de Verenigde Staten en het Verenigd Koninkrijk.\nDe overige tien landen worden telkens voor een termijn van twee jaar gekozen door de Algemene Vergadering van de Verenigde Naties; elk jaar worden er vijf nieuwe landen gekozen. Van deze tien landen zijn er drie uit Afrika, twee uit Azi\u00eb, twee uit Latijns-Amerika, \u00e9\u00e9n uit Oost-Europa en twee uit een restgroep (West-Europa, Canada, Oceani\u00eb), waarvan minstens \u00e9\u00e9n uit West-Europa. Onder de vijf Afrikaans-Aziatische landen is altijd \u00e9\u00e9n Arabisch land, beurtelings uit Afrika en Azi\u00eb.\nHet voorzitterschap van de Veiligheidsraad (het land) wisselt op de eerste dag van elke nieuwe maand, in alfabetische volgorde op basis van de Engelse naam van de leden (landen). Het hoofd van de delegatie van dat land is de persoon die de vergadering voorzit.\nAls de Veiligheidsraad ermee instemt, kunnen een of meer landen die geen lid zijn ook deelnemen aan een vergadering van de Veiligheidsraad. Dit gebeurt met name als een land een bepaald belang bij het debatonderwerp heeft. De betreffende landen hebben dan geen stemrecht.\nRecente tijdelijke leden.\nTijdelijke leden in de afgelopen jaren waren en in het lopende en komende jaar zijn:\nMogelijke uitbreiding.\nMinstens vier landen \u2013 te weten Brazili\u00eb, Duitsland, India en Japan \u2013 hebben aangegeven dat zij graag een permanente zetel in de Veiligheidsraad willen krijgen. Daarnaast wordt wel verlangd dat ook nog \u00e9\u00e9n of twee Afrikaanse landen een permanente zetel krijgen, maar hier is nog veel onduidelijkheid over. Als bezwaar wordt wel aangevoerd dat uitbreiding van het aantal landen met een vetorecht het in de toekomst veel moeilijker zou maken om nog tot een akkoord te komen.\nEr gaan ook stemmen op om de permanente leden van de Veiligheidsraad hun veto te ontnemen of om \u00fcberhaupt niet langer met permanente leden te werken. Een probleem dat zich hierbij voordoet is dat dit niet besloten kan worden zonder dat de huidige leden met vetorecht daarmee instemmen, hetgeen onwaarschijnlijk lijkt.\nIndia's ambitie om permanent lid te worden van de Veiligheidsraad wordt gesteund door Frankrijk, Rusland, het Verenigd Koninkrijk en de Verenigde Staten, alhoewel de Verenigde Staten aanvankelijk gekant waren tegen India's kandidatuur. Het land had namelijk nucleaire wapens ontwikkeld, zonder het non-proliferatieverdrag te ondertekenen. Tijdens een Aziatische rondreis in november 2010 gaf de Amerikaanse president Barack Obama aan de kandidatuur van India voor een permanente zetel te steunen.\nIn september 2024 stellen de Verenigde Staten voor om twee permanente zetels in de Veiligheidsraad voor Afrikaanse landen te cre\u00ebren, in geval van uitbreiding van de Veiligheidsraad.\nStemprocedure.\nOm een besluit in de Veiligheidsraad aangenomen te krijgen moeten negen lidstaten v\u00f3\u00f3r dat besluit stemmen, terwijl geen van de vijf permanente leden tegenstemt. De permanente leden hebben hiermee wat onofficieel wel vetorecht genoemd wordt. Elk permanent lid kan dus elke resolutie met betrekking tot internationale vrede en veiligheid tegenhouden. Tijdens de Koude Oorlog is er van dit recht veelvuldig gebruikgemaakt, waardoor de Veiligheidsraad vaak niet tot een beslissing kon komen. Sinds 1990 wordt het vetorecht iets minder gebruikt.\nHoewel het Handvest van de Verenigde Naties vereist dat alle vijf permanente lidstaten instemmen voordat een voorstel doorgang kan vinden, is het inmiddels gewoonterecht dat een onthouding of afwezigheid van een van hen geen hindernis is voor de aanname van een voorstel.\nHet vetorecht geldt niet in procedurekwesties: daarin is een meerderheid van negen op vijftien voldoende. Procedurekwesties omvatten het aannemen van een huishoudelijk reglement, de uitnodiging van een niet-lid om aan een vergadering deel te nemen, het oprichten van hulporganen en het op de agenda zetten van een onderwerp.\nGrootschalige wreedheden.\nIn 2014 kwam er een voorstel van Frankrijk en Mexico tot het instellen van een vrijwillige gedragscode om bij grootschalige wreedheden af te zien van het vetorecht door de permanente leden van de VN-Veiligheidsraad. Nederland steunde het voorstel om tot zo'n gedragscode te komen, omdat de VN door het veto vleugellam raakte en het 'beschermen van burgers tegen wreedheden op grote schaal' door het vetorecht lang niet altijd lukte, met vergaande consequenties voor grote groepen mensen.\nBevoegdheden.\nDe Veiligheidsraad heeft als primaire verantwoordelijkheid de internationale vrede en veiligheid te handhaven. Alle besluiten die de Veiligheidsraad in het kader hiervan neemt heten resoluties van de VN-Veiligheidsraad. De Veiligheidsraad mag elk (dreigend) geschil onderzoeken en maatregelen voorstellen (volgens het internationaal recht niet bindend) en opleggen (wel bindend); onder dit laatste vallen ook het instellen van sancties en het gebruik van militair geweld.\nHet monopolie van de Veiligheidsraad op het gebied van vrede en veiligheid werd in 1950 deels aangetast door de \"Uniting for Peace-resolution\". Dankzij deze resolutie kan de Algemene Vergadering zich sindsdien met elke situatie bemoeien waarin sprake is van verbreking of bedreiging van de vrede, of als de Veiligheidsraad door het veto van een permanent lid zelf niet goed kan optreden. Deze resolutie is door de vroegere Sovjet-Unie en haar bondgenoten steeds fel bestreden.\nEen aantal bevoegdheden moet de Veiligheidsraad delen met de Algemene Vergadering. In andere gevallen heeft de Veiligheidsraad slechts een 'voorstelfunctie':"}
{"id": "9971", "revid": "705686", "url": "https://nl.wikipedia.org/wiki?curid=9971", "title": "IJsselmeer", "text": "Het IJsselmeer is onderdeel van het IJsselmeergebied en ontstond door het afsluiten van een deel van de Zuiderzee. De Afsluitdijk werd voltooid op 28 mei 1932 en de offici\u00eble naamsverandering van het afgesloten deel van de Zuiderzee vond plaats op 20 september 1932. Het meer werd genoemd naar de rivier de IJssel, die erin uitmondt. Tegelijkertijd kreeg het niet-afgesloten deel de naam Waddenzee. Later werden de Friese en Groninger wadden ook tot de Waddenzee gerekend. \nDe Zuiderzee is ontstaan in het begin van de dertiende eeuw na Christus, nadat zeewater tijdens overstromingen het Almere binnenstroomde. (Zie voor meer informatie wat dit aangaat: oorsprong Zuiderzee). De Romeinen kenden het Almere onder de naam \"Flevomeer\".\nGeografie.\nHet IJsselmeer wordt begrensd door de Afsluitdijk, de Friese kust tussen grofweg Makkum en Lemmer, de westelijke dijk van de Noordoostpolder, de Ketelbrug, de noordwestelijke dijk van Oostelijk Flevoland, de Houtribsluizen, de Houtribdijk (tussen Lelystad en Enkhuizen) en de Noord-Hollandse kust van Enkhuizen naar Den Oever aan de Afsluitdijk. Door de aanleg van de Houtribdijk (1976) werd het Markermeer afgesplitst van het IJsselmeer.\nHet IJsselmeer heeft een oppervlakte van 1133 km\u00b2. Het heeft een gemiddelde diepte van 4,4 meter. Het diepste punt bevindt zich voor de kust van Lelystad (9,5 meter beneden NAP). In de tijd van de Zuiderzee zijn er door eb- en vloedstromingen diepe slenken in het noordelijk deel van het IJsselmeer ontstaan. Na de bouw van de Afsluitdijk zijn de getijdebewegingen gestopt en worden de voormalige stroomgeulen ondieper, omdat het fijnere slib er neerslaat.\nDe bodem van het IJsselmeer bestaat voornamelijk uit zand. In de diepere delen, bij de voormalige stroomgeulen, komt ook zavel en klei voor. Lokaal komt op enkele locaties keileem aan het bodemoppervlak. De IJssel is de voornaamste bron van sediment dat via het Ketelmeer naar het IJsselmeer wordt gevoerd. Er wordt gebaggerd voor zand en de aanleg en onderhoud van vaargeulen. Op sommige plaatsen wordt weer baggerspecie gestort in de gaten die door de zandwinning zijn ontstaan.\nWaterhuishouding.\nHet IJsselmeer is het grootste meer van Nederland. Nadat de afsluiting van het IJsselmeer door het dichten van de Afsluitdijk in 1932 een feit was, was het aanvankelijk nog een meer met zout water. Omdat er nu alleen nog maar zoet water werd aangevoerd, werd het meer eerst brak en na ongeveer 2 jaar was het in 1934 vrijwel geheel verzoet met grote ecologische gevolgen. Sinds omstreeks eind 1937 wordt gesproken van een volledig zoet IJsselmeer en een nieuw (biologisch) evenwicht werd medio 1939 bereikt.\nHet meer wordt voornamelijk gevoed door de IJssel (die zijn water vooral uit de Rijn krijgt) en in wat mindere mate door de Overijsselse Vecht. De rol van het Markermeer hierin is klein: in de winter komt ongeveer 6% van het instromende water uit het Markermeer, in de zomer wordt netto water afgevoerd naar het Markermeer.\nHet water wordt naar de Waddenzee geloosd door twee spuicomplexen, de Stevinsluizen bij Den Oever (Noord-Holland) en de Lorentzsluizen bij Kornwerderzand. Dat spuien gebeurt bij eb, dan staat het water in de Waddenzee lager dan in het IJsselmeer.\nEen andere functie is om de omliggende gebieden te voorzien van zoet water; zo wordt bij Lemmer water ingelaten, om Friesland en Groningen te voorzien van zoet water. Het water wordt gebruikt voor de landbouw en doorspoeling om verzilting tegen te gaan. Ook wordt water gebruikt voor de drinkwatervoorziening zoals bij Andijk.\nIn de zomer staat water van het IJsselmeer 20 centimeter hoger. Het zomerpeil wordt op 0,20 m onder NAP gehouden, het winterpeil op 0,40 m onder NAP. In de zomer, wanneer de rivieren weinig water aanvoeren, maar wanneer er tegelijkertijd veel zoet water nodig is voor het doorspoelen van kanalen en het tegengaan van verzilting in de polders in heel Noordwest-Nederland, wordt voor een relatief hoog waterpeil in het IJsselmeer gezorgd. Hiervoor is de IJssel verdiept en zijn drie stuwcomplexen geplaatst in de Nederrijn.\nEr zijn vergevorderde plannen om ten zuidwesten van Lemmer, ongeveer halverwege de lijn Enkhuizen-Lemmer, een aanvang te maken met de grootschalige winning van zand (218 hectare binnen een plangebied van 250 ha). Deze zandwinput zou een maximale diepte krijgen van 60 meter, wat een aanzienlijke verdieping zou vormen binnen het relatief ondiepe IJsselmeer. In een periode van 30 jaar zou hier jaarlijks 2 miljoen ton industriezand en 1,1 miljoen ton ophoogzand kunnen worden gewonnen. Tegen deze plannen zijn ook bezwaren ingebracht. Het beleid inzake het winnen van grondstoffen in Nederland is vastgelegd in de Ontgrondingenwet.\nToekomstperspectief.\nDe verwachting is dat als gevolg van de klimaatsveranderingen de hoeveelheid water die naar de Waddenzee geloosd zal moeten worden, zal moeten verdubbelen. Hierbij wordt ervan uitgegaan dat het water in de Waddenzee 30\u00a0cm hoger wordt tegenover het IJsselmeer. Door de verwachte stijging van de zeespiegel kan de natuurlijke afwatering door de spuisluizen in de Afsluitdijk in gevaar komen. In de Afsluitdijk komen hiervoor extra pompen die uiterlijk in 2022 zullen worden geplaatst. De pompen krijgen een capaciteit van 400\u00a0m\u00b3 water per seconde. Verder wordt de spuicapaciteit aangepakt en maatregelen genomen om de ecologische samenhang van het IJsselmeer en de Waddenzee te verbeteren.\nDoor de aanleg van een \"vismigratierivier\" en een vispassage in de Afsluitdijk hoopt men het (zoutwater-)trekvissen vanuit het Waddengebied weer mogelijk te maken om het IJsselmeer in te zwemmen en hun paai- en leefgebieden te bereiken. Nadat haalbaarheidsstudies in 2012 waren afgerond \u2013 en een positief beeld voor de toekomst schiepen \u2013, werd besloten tot de daadwerkelijke aanleg ervan. De (eerste) variant \"vispassage\" bij Den Oever in 2015 gereed, en werd medio 2017 de variant \"vismigratierivier\" bij Kornwerderzand gerealiseerd. Om te voorkomen dat er te veel zout water in het IJsselmeer komt, is de vismigratierivier niet meer dan 53% van de tijd open. Ook is men bewuster \"visvriendelijk(er) sluisbeheer\" gaan toepassen, waardoor de spuisluizen circa 5% van de tijd doorgankelijk zijn voor de trekvissen naar de Waddenzee. Al met al zouden daardoor spiering, bot en paling weer terugkeren in het IJsselmeer.\nScheepvaart.\nHet IJsselmeer, met inbegrip van het Markermeer en het IJmeer, echter met uitzondering van de Gouwzee, bestaat uit binnenwateren (aangeduid als \"Zone 2\") volgens Bijlage I van Europese richtlijn 2006/87/EG.\nHet IJsselmeer heeft in principe vier toegangen voor de scheepvaart: via de Houtribsluizen naar het Markermeer, via de Prinses Margrietsluis naar Noord-Nederland en Duitsland (Hoofdvaarweg Lemmer-Delfzijl), via de IJssel en Kampen en via de Lorentzsluizen in de Afsluitdijk. De routes via Enkhuizen en Den Oever zijn van een lagere classificatie dan deze vier toegangswegen en daarmee niet geschikt voor grote binnenvaartschepen. De sluizen en bruggen bij de toegangen naar het IJsselmeer hebben verschillende afmetingen:\nWindenergie.\nHet IJsselmeer wordt ook gebruikt voor de opwekking van energie met windmolens. De eerste molens verschenen langs de kust van Flevoland en bij Urk is windpark Westermeerwind aangelegd. De 48 turbines staan hier zo'n 700 meter uit de kust ten westen van de Noordoostpolder. Het totaal opgesteld vermogen is 144\u00a0megawatt (MW). In 2019 is begonnen met de aanleg van Windpark Frysl\u00e2n in het Friese deel van het meer en de bouw is afgerond in 2021. Het ligt ten zuiden van de Afsluitdijk op een afstand van ongeveer 6,5\u00a0km van de Friese kust. Vanaf de Afsluitdijk is de kortste afstand tot de windturbines ongeveer 600 meter en maximaal zo\u2019n 7,7\u00a0km. In het park staan 89 windturbines met een totaal vermogen van 383\u00a0MW.\nEilanden in het IJsselmeer.\nIJsseloog is een kunstmatig eiland in het Ketelmeer, dat werd aangelegd vanwege milieutechnische redenen.\nIn 1997 werd begonnen met het aanleggen van het eiland Ramsplaat in de IJsselmonding van het Ketelmeer. Ten noorden van Andijk heeft men het eiland De Kreupel aangelegd, met als doel om de voedselbronnen voor de vogels beter bereikbaar te maken. In de luwte van het circa 70 hectare grote natuurproject is een aanlegsteiger met zo'n 20 aanlegplaatsen.\nVoor de bouw van het windpark Frysl\u00e2n wordt een werkeiland aangelegd bij Kornwerderzand. Het eiland wordt opgespoten met zand uit het IJsselmeer. Na de afronding van de bouw wordt het eiland ontruimd en doorontwikkeld tot een natuurgebied. Het wordt twee hectare groot en onder water komt een natuurgebied voor vissen en waterplanten van in totaal 25 hectare.\nAnder meer met dezelfde naam.\nTen noordoosten van Rotterdam heeft vroeger een gelijknamig meer gelegen, dat naar de Hollandse IJssel was genoemd.\nLiteratuur.\nRonald Nijboer: Wereldzee in de polder. Een moderne ontdekkingsreis van de Zuiderzee van 1873 naar het IJsselmeer van vandaag. HarperCollins, 2023. ISBN 9789402712759"}
{"id": "9973", "revid": "6224", "url": "https://nl.wikipedia.org/wiki?curid=9973", "title": "Groesbeek", "text": "Groesbeek () is een plaats in de Nederlandse gemeente Berg en Dal in de provincie Gelderland, in het Rijk van Nijmegen, ten zuidoosten van Nijmegen. Groesbeek ligt in een heuvelachtig en bosrijk landschap, dat in Duitsland in de uitgestrekte Reichswald wordt voortgezet.\nGeschiedenis.\nDe heuvels en dalen van Groesbeek vormen de noordwestelijke uitlopers van de Nederrijnse Heuvelrug, die zo'n 200.000 jaar geleden is ontstaan, tijdens de voorlaatste ijstijd, het Saalien. Ter hoogte van het huidige Groesbeek kwam het gletsjerijs tot stilstand. Op het hoogste punt (op de Zevenheuvelenweg, nabij camping Nederrijkswald) meet Groesbeek 95,10 meter boven het NAP. De naam Groesbeek komt waarschijnlijk van de beek die ooit in oostelijke richting stroomde.\nOpgravingen hebben aangetoond dat Groesbeek al vanaf de Romeinse tijd bewoond werd. Zo werden Romeinse potten en pannen in het nabijgelegen Berg en Dal gevonden.\nGroesbeek wordt voor het eerst in 1040 genoemd. In dat jaar werd Sindicho door koning Hendrik III beleend met een hoeve in \"Gronspech\". Deze Sindicho was een 'forestarius', de voorloper van de functie waldgraaf. Hij beheerde de bossen en de gronden namens de koning of keizer.\nIn Groesbeek werd in de 10e eeuw een rijkshof gebouwd, de verblijfplaats voor de koning of keizer als hij het gebied bezocht. In de 12e eeuw was het gebouw al weer afgebroken.\nIn het Rijkswoud, ten noorden van Groesbeek, bouwden de waldgraven in de 11e eeuw het houten kasteel Watermeerwijk. Rond 1265 verplaatsten zij hun woonplek naar Groesbeek, waar zij naast de voormalige rijkshof een nieuwe, houten woontoren bouwden. Uiteindelijk zouden deze heren van Groesbeek de toren nog twee maal vervangen; de laatste versie werd eind 14e eeuw afgebroken. Rond 1555 bouwden de heren van Groesbeek een nieuw kasteel, op de locatie waar ooit de rijkshof had gestaan. Dit Huis te Groesbeek is waarschijnlijk in de 18e eeuw afgebroken.\nDe heren van Groesbeek bezaten tevens de heerlijkheid Groesbeek. In 1768 verkochten ze de heerlijkheid aan de Staten van Gelre.\nDoor blikseminslag ontstond op 18 juli 1828 een dorpsbrand, waarbij een aantal huizen verloren ging. Een grote lindeboom voorkwam dat ook de Hervormde kerk vlam vatte. De provincie Gelderland sprong bij om de nood van de getroffenen te verzachten. \nGroesbeek bleef arm en kende hierdoor heel specifieke beroepen als bosbesplukkers en bezembinders. In 1905 werd er een stoomzuivelfabriek gebouwd, al snel opgevolgd door meerdere, kleinere fabrieken. De werkgelegenheid nam hierdoor iets toe. Ook het toerisme droeg daaraan bij: na 1900 openden er enkele hotels en pensions voor vakantiegangers die dat konden betalen. Toch waren de meeste inwoners nog steeds aangewezen op werkgelegenheid elders in de regio. \nDe in 1865 geopende Spoorlijn Nijmegen - Kleef had tot en met oktober 1934 ook een station in Groesbeek, namelijk Station Groesbeek. De spoorlijn zelf is in 1991 in zijn geheel gesloten.\nTweede Wereldoorlog.\nOp 17 september 1944 landden duizenden parachutisten in Groesbeek in het kader van Operatie Market Garden. Deze operatie had de doelstelling om de bruggen bij Eindhoven, Grave, Nijmegen en Arnhem te veroveren op de Duitsers om vervolgens via het IJsselmeer de Noord-Duitse Laagvlakte en het industri\u00eble Duitse hart te veroveren. In dat geval zou de Tweede Wereldoorlog v\u00f3\u00f3r Kerstmis 1944 be\u00ebindigd zijn. Dit mislukte. Groesbeek lag tot 8 februari 1945 in de frontlinie, waardoor het dorp ernstige verwoestingen moest incasseren.\nGemeentelijke herindelingen.\nGroesbeek was aanvankelijk een zelfstandige gemeente. Door gemeentelijke herindelingen in het gebied rond Berg en Dal, Groesbeek en Nijmegen werd op 1 januari 1915 het grootste deel van de wijk Kwakkenberg bij Nijmegen gevoegd. In die wijk ligt Rustoord, een begraafplaats die zijn bestaan dankt aan de toestemming in 1895 van de gemeente Groesbeek aan de Nederlands Hervormde gemeente Nijmegen om deze aan te leggen.\nOp 1 januari 2015 is de oude gemeente Groesbeek samengevoegd met de gemeenten Millingen aan de Rijn en Ubbergen tot de nieuwe gemeente Berg en Dal, die gedurende 2015 ook Groesbeek heette.\nFotogalerij.\nMonumenten.\nIn de gemeente is een aantal rijksmonumenten, gemeentelijke monumenten, en oorlogsmonumenten, zie:\nEvenementen.\nCarnaval in Groesbeek.\nBinnen de gemeente zijn drie co\u00f6rdinerende carnavalsverenigingen actief, genaamd De Feestneus, Net Aecht en de Berggeiten in Berg en Dal. Samen vormen zij, onder leiding van het Sok, de organisatie achter het gehele carnaval in Groesbeek. In totaal zijn er meer dan 180 carnavalsverenigingen actief in Groesbeek.\nDe Feestneus, Net Aecht en de Berggeiten leveren ieder jaar een eigen prins. De Feestneus en Net Aecht leveren om en om de prins 'Ummenie' van dat jaar. De prins 'Ummenie' kan gezien worden als de hoofdprins binnen Groesbeek tijdens het carnaval.\nBullensound.\nGroesbeek kent sinds de jaren 60 een eigen muziektraditie van vooral Nederlandstalige muziekgroepen met deels Duitse invloeden. Bekende vertegenwoordigers waren The Sunstreams (rond Wim Liebers, bijgenaamd de 'opperbul'). The Moonlights, The Belcanto's, Maple Leaf, The Sunshines, Sympathie, Kameleon en Gebroeders Wijnhoven. Er zijn drie verzamel-cd's uitgegeven met Groesbeekse muziek: \"De muzikale groeten uit Groesbeek\" (1984), \"Groesbeek dorp vol muziek\" (1989) en \"Groesbeek Daar zit muziek in\" (2018).\nPolitiek.\nGemeenteraad.\nDe gemeenteraad van Groesbeek telde 17 zetels. Hieronder staat de samenstelling van de gemeenteraad van de oude gemeente Groesbeek van 1998 tot en met 2014:\nIn verband met de gemeentelijke herindeling per 1 januari 2015 werden in 2014 gemeenteraadsverkiezingen gehouden op 19 november.\nVerenigingen.\nIn Groesbeek heeft een aantal (amateur)voetbalclubs zijn thuisbasis; Achilles '29, VV Germania, De Treffers, DVSG, Groesbeekse Boys en VV Rood Wit.\nTopografie.\n\"Topografisch 3-D beeld van Groesbeek, met daarin duidelijk het dal dat door Groesbeek loopt.\""}
{"id": "9981", "revid": "139751", "url": "https://nl.wikipedia.org/wiki?curid=9981", "title": "John Dalton", "text": "John Dalton (Eaglesfield, 6 september 1766 \u2013 Manchester, 27 juli 1844) was een Engelse scheikundige en natuurkundige. De alternatieve benaming \"dalton\" (Da) voor de atomaire massa-eenheid, de Wet van Dalton en daltonisme zijn naar hem genoemd.\nBiografie.\nDalton werd geboren in Eaglesfield, vlak bij Cockermouth in Cumberland als kind van de wever Joseph Dalton. Hij ging naar de plaatselijke school en een familielid stimuleerde zijn interesse in natuurwetenschap. In 1781 vertrok hij naar Kendal, waar hij les gaf en wiskunde en natuurwetenschappen studeerde. Van 1793 tot 1799 had Dalton een aanstelling aan het New College in Manchester. Tijdens een bezoek aan zijn vrienden en familie in Manchester stierf hij.\nAtoomtheorie.\nVoor hij zijn belangstelling op de chemie richtte, was Dalton meteoroloog. In 1803 presenteerde hij zijn atoomtheorie gedetailleerd in een lezing. Zijn belangrijkste werk, waarin deze theorie voorkomt, heet \"A new system of chemical philosophy\" (1808). Dit bevat de volgende postulaten:\nOok op andere gebieden heeft Dalton baanbrekend werk gedaan: hij was de eerste die een wetenschappelijk artikel over kleurenblindheid publiceerde (\"Extraordinary facts relating to the vision of colours\" 1794), naar hem ook wel daltonisme genoemd (hij was zelf kleurenblind; hij kon rood niet van groen onderscheiden). Hij veronderstelde dat de binnenkomende kleuren be\u00efnvloed werden omdat het glasachtige lichaam in zijn ogen blauwachtige was. Zijn hypothese werd verworpen toen na zijn dood bleek dat het glasachtige lichaam niet blauwig was."}
{"id": "9985", "revid": "6", "url": "https://nl.wikipedia.org/wiki?curid=9985", "title": "Zaadbal", "text": ""}
{"id": "9986", "revid": "68024233", "url": "https://nl.wikipedia.org/wiki?curid=9986", "title": "Castratie", "text": "Castratie bij de mens is het verwijderen van de gonaden (teelballen of eierstokken). Een alternatief is chemische castratie waarbij libidoremmende medicijnen genomen worden, of sterilisatie, waarbij de ei- of zaadleiders worden afgesloten. Het verwijderen van de testikels om kanker in de zaadbal te bestrijden en uitzaaiingen te voorkomen wordt orchidectomie genoemd.\nCastratie van mensen komt in de westerse samenleving bijna alleen nog voor wanneer er zeer dringende medische redenen zijn. Tot in de jaren 1960 werd in Nederland ook bij bepaalde homoseksuelen en pedoseksuelen in het kader van een TBS-behandeling castratie toegepast. Bij man-vrouw-transseksuelen is castratie in een aantal landen een voorwaarde van de overheid om officieel van geslacht te mogen veranderen.\nEffecten.\nCastratie heeft naast onvruchtbaarheid nog andere ingrijpende gevolgen voor de gecastreerde, doordat naast de productie van geslachtscellen ook die van een aantal hormonen wegvalt: bij mannen van het testosteron, bij vrouwen van oestrogeen en progesteron. Hierdoor nemen bij mannen bijvoorbeeld het libido en de agressie af.\nIndien castratie wordt uitgevoerd voordat de veranderingen horend bij de puberteit optreden, blijven deze uit, doordat zij afhankelijk zijn van de aanwezigheid van geslachtshormonen. Een castraat heeft dus alleen een hoge stem als hij voor de puberteit is gecastreerd; castratie daarna leidt niet meer tot een weer hoger worden van de stem, zoals weleens wordt gedacht, maar wel tot nagenoeg verdwijnen van de lichaamsbeharing. Gezichtsbeharing blijft echter zitten; de oorzaak hiervan is niet bekend.\nNa castratie treden castratiecellen op. Dit zijn basofiele cellen met een grote vacuole die worden aangetroffen in de hypofysevoorkwab.\nGeschiedenis.\nZowel aan het Chinese als aan het Byzantijnse en het Osmaanse keizerlijke hof hebben eunuchen een bijzonder grote historische rol vervuld.\nDe ingreep gebeurde zonder verdoving, door een professionele castreerder, die door de ouders werd betaald. Door bijvoorbeeld infecties kon de ingreep dodelijk aflopen, maar als de jongen na een maand hersteld was, werd hij naar het keizerlijk of adellijk hof gestuurd. Ook in Itali\u00eb werd castratie toegepast. Een bekend voorbeeld hiervan zijn de Italiaanse operazangers 'castrati'. Deze jongens werden gecastreerd voordat ze hun puberteit bereikten, om zo hun 'vrouwelijke' stem te behouden. Ze konden daardoor vrouwelijke zangpartijen zingen.\nOverigens werden in China bij de castratie ook de balzak en de penis verwijderd.\nEunuch of castraat.\nCastraten zijn mannen die voor de puberteit gecastreerd zijn. Eunuchen kunnen ook op latere leeftijd gecastreerd zijn."}
{"id": "9987", "revid": "3", "url": "https://nl.wikipedia.org/wiki?curid=9987", "title": "Castreren", "text": ""}
{"id": "9988", "revid": "170851", "url": "https://nl.wikipedia.org/wiki?curid=9988", "title": "Vraagteken", "text": "Het vraagteken is een leesteken dat men aan het einde van een vraagzin plaatst, om duidelijk te maken dat het een vraag is. Dit wordt alleen gedaan bij directe vragen, bij indirecte vragen is geen vraagteken nodig. Bijvoorbeeld:\nAls men dringend iets wil weten, worden er ook meer vraagtekens achter elkaar geplaatst, al is dit in het Nederlands ongebruikelijk. Soms worden ze gecombineerd met uitroeptekens (!), bijvoorbeeld:\nIn 1962 is er voor deze combinatie een apart leesteken ontworpen, de interrobang.\nIn het Spaans wordt er zowel voor als achter de vraagzin een vraagteken geplaatst, waarbij het eerste op zijn kop wordt neergezet:\nAnaloog daaraan kent men in het Spaans \u00a1 en ! om een zin die benadrukt wordt te beginnen en te eindigen.\nIn strips (en soms tekenfilms) verschijnt er een ? in de denkwolk van iemand die zich iets afvraagt.\nIn de notatie van een spelverloop, bijvoorbeeld bij schaken en dammen, wordt een vraagteken gebruikt om een zwakke zet aan te duiden. De vraag die gesteld wordt zou kunnen zijn: \"Waarom doet hij dat?\""}
{"id": "9992", "revid": "67712060", "url": "https://nl.wikipedia.org/wiki?curid=9992", "title": "Mary Celeste (schip, 1861)", "text": "Het verhaal van de Mary Celeste behoort tot de grootste mysteries van de zee. Op 7 november 1872 vertrok de brigantijn \"Mary Celeste\" uit New York, met bestemming Genua. De lading bestond uit 1701 vaten brandspiritus. Aan boord waren kapitein Briggs, zijn vrouw, hun twee jaar oude dochtertje en zeven bemanningsleden.\nOp 5 december werd het schip 510 mijl ten westen van Gibraltar waargenomen door de brigantijn \"Dei Gratia\" van kapitein Morehouse. Omdat het duidelijk was dat het schip in nood verkeerde, begaven enkele bemanningsleden van de \"Dei Gratia\" zich aan boord van de \"Mary Celeste\", maar vonden er niemand. De enige sloep was weg. De zeilen waren deels gescheurd. Er waren geen sporen van geweld en het stuurwiel van het schip was niet vastgezet. Wat ook bijzonder was, was dat de sextant ontbrak en dat het logboek nog in de hut van de kapitein lag. De kapitein verlaat zijn schip nooit zonder logboek. Op de achterplecht lag een gebroken kompas en er ontbrak ook een reddingsboot.\nDe \"Dei Gratia\" en de \"Mary Celeste\" zeilden vervolgens beide met een noodbemanning naar de haven van Gibraltar. Het raadsel rond het lot van de bemanning verspreidde zich al snel en wekte de belangstelling (en de argwaan) van de plaatselijke aanklager. Deze vermoedde een samenzwering tussen de bemanningen van de \"Mary Celeste\" en die van de \"Dei Gratia\", teneinde de verzekerings- en bergingspremie op te kunnen strijken. De rechtszaak die volgde wekte grote internationale belangstelling. Uiteindelijk kon verzekeringsfraude niet worden bewezen. Het schip keerde terug naar New York en wisselde verschillende keren van eigenaar.\nIn november 1884 werd de \"Mary Celeste\" te Boston voorzien van een grotendeels waardeloze lading, die door haar reders hoog werd verzekerd. Ze vertrok op 16 december uit Boston naar Port-au-Prince. Aangekomen bij Ha\u00efti ramde kapitein Parker op 3 januari 1885 opzettelijk een rif in de zeestraat tussen Hispaniola en het \u00cele de la Gon\u00e2ve, waarbij het schip onherstelbaar werd beschadigd. Parker en zijn bemanning roeiden naar de wal, Parker verkocht het wrak aan de Amerikaanse consul en diende een verzekeringsclaim in. De verzekeraars kwamen er al snel achter dat de lading oververzekerd was geweest. In juli 1885 volgde te Boston een proces tegen kapitein Parker en de reders. Na onderhandelingen ging Parker vrijuit, maar de reders moesten de uitgekeerde verzekeringsgelden teruggeven.\nHypotheses.\nHet raadsel rond de Mary Celeste is nooit opgelost, maar verschillende mogelijke verklaringen zijn door de jaren heen geopperd:\nGiftige dampen.\nStorm als verklaring wordt doorgaans uitgesloten en ook piraten kwamen in dat gebied al tientallen jaren niet meer voor. Mogelijk heeft de bemanning, bijvoorbeeld door de plotselinge aanwezigheid van giftige dampen, het schip verlaten en is zij in een sloep gekropen in afwachting van het wegtrekken van de dampen. Het schip vervoerde immers brandspiritus in vaten, die door de storm opengebroken zouden kunnen zijn. In alle haast zou men vergeten kunnen zijn de zeilen te strijken en het logboek mee te nemen, waarna de \"Mary Celeste\" zonder bemanning haar reis vervolgde. Toen zij uiteindelijk gevonden werd door de \"Dei Gratia\", waren de giftige dampen opgetrokken.\nKomeet van Biela.\nEen andere hypothese houdt verband met de komeet van Biela. Deze komeet, in 1826 ontdekt door Wilhelm von Biela, brak in 1846 in twee stukken. Het ene stuk kwam in oktober 1871 dichtbij de aarde en stortte neer. Hierdoor werden verschillende steden, waaronder Chicago, op 8 oktober 1871 geteisterd door een gloeiende stenenregen. Op 27 november 1872 waren er verschillende steenregens in Europa. Deze hypothese gaat ervan uit dat dit ook werd opgemerkt op de Mary Celeste, die toen in die buurt kon zijn. Omdat hij 1701 vaten brandspiritus aan boord had zou de kapitein besloten kunnen hebben om het schip uit veiligheidsoverwegingen te verlaten in een sloep die er, vastgebonden aan de Mary Celeste, op veilige afstand achter voer. In de haast zou het kompas gevallen zijn en het zou verklaren dat de sextant meegenomen werd. Daar zij het schip niet meer bemanden gaat men ervan uit dat het touw brak en hun sloep getroffen werd of op zee verging.\nIn fictie.\nIn het verhaal \"J. Habakuk Jephson's Statement\" uit 1893, van de toen nog jonge Arthur Conan Doyle, wordt een fictief ooggetuigenverslag gegeven van de gebeurtenissen. Dit verhaal, oorspronkelijk anoniem gepubliceerd, werd echter onder andere door de \"Boston Herald\" als waar gepubliceerd.\nIn 1963 werd in Duitsland het hoorspel \"Marie Celeste\" uitgezonden dat, hoewel de naam van het schip en die van de kapitein iets gewijzigd zijn, duidelijk gebaseerd is op het raadsel van de Mary Celeste."}
{"id": "9993", "revid": "3", "url": "https://nl.wikipedia.org/wiki?curid=9993", "title": "Diafragma optisch", "text": ""}
{"id": "9996", "revid": "6224", "url": "https://nl.wikipedia.org/wiki?curid=9996", "title": "Zeef van Eratosthenes", "text": "De zeef van Eratosthenes (bibliothecaris van Alexandri\u00eb vanaf ca. 240 v.Chr.) is een al zeer lang bekend algoritme om priemgetallen te vinden. Deze elegante methode is vooral effici\u00ebnt wanneer zij wordt gebruikt voor de kleinere priemgetallen. De methode vergt echter het bijhouden van alle getallen kleiner dan de gebruikte bovengrens, wat naarmate de te bepalen priemgetallen groter worden een steeds groter nadeel wordt.\nMethode.\nDe getallen die op deze manier overblijven zijn alle priemgetallen tot het maximum.\nDe procedure kan op enkele manieren versneld worden.\nOverblijvende getallen.\nHet aantal, vanaf het getal 8, dat van elke 210 opeenvolgende getallen overblijft, is dus respectievelijk 105, 70, 56 en 48, een vermindering van respectievelijk een fractie 1/2, 1/3, 1/5 en 1/7 ten opzichte van het in de vorige stap overgebleven aantal, beginnend met het aantal 210.\nTot 220 zijn er 47 priemgetallen: de getallen 2, 3, 5 en 7, en van de 48 overgebleven getallen tussen 10 en 220 zijn 121, 143, 169, 187, 209 geen priemgetallen."}
{"id": "9997", "revid": "63703923", "url": "https://nl.wikipedia.org/wiki?curid=9997", "title": "Augustus", "text": ""}
{"id": "9999", "revid": "1341125", "url": "https://nl.wikipedia.org/wiki?curid=9999", "title": "Differentiaalrekening", "text": "In de analyse, een deelgebied van de wiskunde, is differentiaalrekening de studie van de verandering van een grootheid als gevolg van een (oneindig) kleine (infinitesimale) verandering van een of meer argumenten waarvan de grootheid afhankelijk is.\nHet primaire object van studie in de differentiaalrekening is de afgeleide. Een nauw hieraan verwant begrip is de differentiaal. De afgeleide van een functie bij een gegeven inputwaarde beschrijft het gedrag van deze functie in de buurt van die inputwaarde. Voor een re\u00ebelwaardige functie van een enkele re\u00eble variabele is de afgeleide op een punt gelijk aan de helling van de raaklijn aan de grafiek van de functie op dat punt. De afgeleide van een functie op een punt bepaalt in het algemeen de beste lineaire benadering voor de functie op dat punt.\nHet vinden van een afgeleide wordt differenti\u00ebren genoemd. De hoofdstelling van de integraalrekening stelt dat differenti\u00ebren het omgekeerde is van integreren.\nDifferentiatie kent toepassingen in bijna alle kwantitatieve disciplines. In de natuurkunde is de afgeleide van de verplaatsing van een bewegend lichaam met betrekking tot de tijd de snelheid van dit lichaam, en de afgeleide van de snelheid met betrekking tot tijd is de acceleratie. De stelt dat de afgeleide van de impuls van een lichaam gelijk is aan de kracht, die op dit lichaam wordt uitgeoefend. De reactiesnelheid van een chemische reactie is een afgeleide. In de operationele research bepalen afgeleiden de effici\u00ebntste manieren om materialen te transporteren en fabrieken te ontwerpen. Door de toepassing van speltheorie kan men met behulp van differentiaalrekening de beste strategie voor concurrerende bedrijven berekenen.\nAfgeleiden worden vaak gebruikt om de maxima en minima van een functie te vinden. Vergelijkingen waarin afgeleiden zijn opgenomen worden differentiaalvergelijkingen genoemd. Differentiaalvergelijkingen zijn van fundamenteel belang in de natuurkunde. Afgeleiden en hun veralgemeningen komen voor in vele deelgebieden van de wiskunde, zoals de functietheorie, de functionaalanalyse, de differentiaalmeetkunde, de maattheorie en de abstracte algebra.\nGeschiedenis van de differentiaalrekening.\nHet concept van een afgeleide in de zin van een raaklijn is een heel oud idee, waarmee ook meetkundigen zoals Euclides (ca. 300 v.Chr.), Archimedes (ca. 287-212 v.Chr) en Apollonius van Perga (ca. 262-190 v.Chr.) uit het oude Griekenland al vertrouwd waren. Archimedes introduceerde ook het gebruik van infinitesimalen, hoewel deze hoofdzakelijk werden gebruikt in de studie van oppervlakten en volumes en niet in de studie van afgeleiden en raaklijnen.\nHet gebruik van infinitesimalen om de mate van verandering te bestuderen vindt men al zo vroeg als 500 n.Chr. terug in de Indiase wiskunde, toen de astronoom en wiskundige Aryabhata (476-550) infinitesimalen gebruikte bij zijn studie naar de baan van de maan. Het gebruik van infinitesimalen om de mate van verandering te berekenen werd in belangrijke mate door Bh\u0101skara II (1114-1185) ontwikkeld; er wordt inderdaad aangevoerd dat veel van de belangrijkste begrippen van de differentiaalrekening, zoals de \"stelling van Rolle\", terug kunnen worden gevonden in zijn werk.\nDe Perzische wiskundige Sharaf al-Din al-Toesi (1135-1213) was de eerste die de afgeleide van een kubieke veelterm ontdekte, een belangrijke mijlpaal in de differentiaalrekening; in zijn \"Treatise on Equations\" (verhandeling over vergelijkingen) ontwikkelde hij concepten die aan de differentiaalrekening gerelateerd waren, zoals de afgeleide functie en maxima en minima van krommen, dit om derdegraadsvergelijkingen, die geen positieve oplossingen hadden, op te kunnen lossen. Een vroege versie van de middelwaardestelling werd in zijn commentaar op Bh\u0101skara II voor het eerst beschreven door Parameshvara (1370-1460), een lid van de Kerala school voor astronomie en wiskunde.\nDe moderne ontwikkeling van de analyse wordt gewoonlijk toegeschreven aan Isaac Newton (1643-1727) en Gottfried Leibniz (1646-1716), die onafhankelijk van Newton voorzag in een uniforme aanpak van differentiatie en afgeleiden.\nHet sleutelinzicht dat Leibniz dit krediet opleverde was de zogenaamde hoofdstelling van de integraalrekening, die differentiatie en integratie met elkaar verbindt: deze hoofdstelling maakte de meeste hieraan voorafgaande methoden voor het berekenen van oppervlakten en volumes op slag overbodig. Deze methoden waren sinds de tijd van Ibn al-Haytham (Alhazen) in hoofdlijnen onveranderd gebleven. Voor hun idee\u00ebn over afgeleiden bouwden zowel Newton en Leibniz voort op belangrijk eerder werk door wiskundigen zoals Isaac Barrow (1630-1677), Ren\u00e9 Descartes (1596-1650), Christiaan Huygens (1629-1695), Blaise Pascal (1623-1662) en John Wallis (1616/03). In het bijzonder Isaac Barrow wordt vaak gecrediteerd met de vroege ontwikkeling van het \"afgeleide\" begrip. Niettemin blijven Newton en Leibniz de sleutelfiguren in de geschiedenis van de differentiaalrekening, niet in het minst omdat Newton de eerste was die de differentiaalrekening toepaste op de theoretische natuurkunde, terwijl Leibniz op systematische wijze een groot deel van de wiskundige notatie voor de differentiaalrekening ontwikkelde, die ook heden ten dage nog steeds in gebruik is.\nSinds de 17e eeuw hebben vele wiskundigen bijgedragen aan de theorie van differentiaalrekening. In de 19e eeuw werd de analyse op een vastere leest geschoeid door wiskundigen als Augustin Louis Cauchy (1789-1857), Bernhard Riemann (1826-1866), en Karl Weierstrass (1815-1897). Het was ook tijdens deze periode dat de differentiaalrekening naar de euclidische ruimte en het complexe vlak werd uitgebreid.\nEenvoudige uitleg.\nHet principe van de differentiaalrekening laat zich het eenvoudigste uitleggen aan de hand van een voorbeeld:\nDe snelheid van een beweging is de weg die in een bepaalde tijd wordt afgelegd gedeeld door die tijd: wie in een uur honderd kilometer aflegt, rijdt honderd kilometer per uur... althans gemiddeld. Maar hoe komen wij nu de snelheid te weten als die varieert? Om de snelheid op \u00e9\u00e9n bepaald moment te weten te komen moet de afstand worden bepaald die in zeer korte tijd wordt afgelegd. Dat levert een breuk op met een heel kleine noemer en een heel kleine teller, waarbij de verhouding (het quoti\u00ebnt) in de regel niet heel klein is. Wie 0,00028 meter in 0,00001 seconde aflegt, rijdt nog steeds 28 m/s (~100\u00a0km/u).\nIn de differentiaalrekening wordt vervolgens een limietovergang toegepast door het tijdinterval naar nul te laten naderen. In een experiment kan het tijdsinterval niet willekeurig klein worden gekozen: daar zijn technische grenzen aan. Wanneer de afgelegde weg echter als een wiskundige functie van de tijd wordt geschreven, dan is dat wel mogelijk: de afgeleide geeft het differentiaalquoti\u00ebnt, in dit geval van tijd en afstand en kan eenduidig worden bepaald.\nGrafische weergave.\nGrafisch is het differentiaalquoti\u00ebnt voor te stellen als de helling van een kromme in een bepaald punt. Meetkundig is die helling voor te stellen als de helling van een raaklijn \u2013 en een raaklijn is een lijn die denkbeeldig geconstrueerd kan worden door een lijn door twee punten op die kromme te trekken en de afstand tussen die twee punten tot nul te laten naderen.\nToepassingen.\nHet belang van de differentiaalrekening is vooral dat natuurkundige verschijnselen waarbij natuurkundige grootheden continu vari\u00ebren in onderlinge afhankelijkheid, dus bijna overal, zich laten beschrijven door differentiaalvergelijkingen. Een elementaire toepassing is het bepalen waar een wiskundige functie extreme waarden bereikt, want daar loopt de raaklijn horizontaal en is het differentiaalquoti\u00ebnt dus nul. Van een functie met meer dan een onafhankelijke variabele kunnen ook zadelpunten worden bepaald.\nDifferentiaaloperatoren.\nVoor scalaire en vectori\u00eble functies zijn allerlei differentiaaloperatoren ontwikkeld: de del of nabla die, op een scalar toegepast, een gradi\u00ebnt oplevert en op een vector toegepast, een rotatie of een divergentie kan zijn. Dit soort geavanceerde differentiaaloperatoren spelen een enorme rol in de mechanica, elektromagnetisme en stromingsleer. Voorts zijn er de laplace-operator, de hessiaan en de jacobi-matrix.\nInfinitesimaalrekening.\nIntegraalrekening en differentiaalrekening worden samen wel omschreven als infinitesimaalrekening, een onderdeel van de 'hogere wiskunde'."}
{"id": "10002", "revid": "20573", "url": "https://nl.wikipedia.org/wiki?curid=10002", "title": "Oranje", "text": ""}
{"id": "10003", "revid": "3", "url": "https://nl.wikipedia.org/wiki?curid=10003", "title": "Isomerie", "text": ""}
{"id": "10007", "revid": "7583", "url": "https://nl.wikipedia.org/wiki?curid=10007", "title": "Dogma (christendom)", "text": "In het christendom is een dogma (Oudgrieks: , \"d\u00f3gma\") een geloofsartikel dat wordt beschouwd als door goddelijke openbaring ontvangen en vastgesteld door de Kerk. Een dogma wordt onderscheiden van een doctrine, want een dogma moet plechtig worden vastgesteld, zoals in de Rooms-Katholieke Kerk door een zogenoemd 'buitengewoon magisterium' (zoals een concilie).\nHet begrip dogma.\nDogma is een woord uit de hellenistische onderwijswereld: het Oudgriekse \u03b4\u03cc\u03b3\u03bc\u03b1, \"d\u00f3gma\" betekende letterlijk \"wat juist schijnt\" en kon enerzijds het (bijvoorbeeld keizerlijke) decreet, besluit, verordening of gebod aanduiden, anderzijds de mening, leerstelling of het principe, namelijk de bindende zin van een filosofische, juridische of medische school. In de Stoa werd de term dogma gedefinieerd als \"(a) universele verklaring van een niet-zintuiglijke kennis van de aard van de wereldgebeurtenissen en de mensheid (b) met onmisbare ori\u00ebntatiekracht voor de manier van leven (c) en onaantastbare geldigheid.\" Flavius Josephus nam dit sto\u00efcijnse gebruik over toen hij schreef dat de Tenach in het Oudgrieks \u03b4\u03cc\u03b3\u03bc\u03b1\u03c4\u03b1 \u03c4\u03c9\u03bd \u1f38\u03bf\u03c5\u03b4\u03b1\u03af\u03c9\u03bd, \"d\u00f3gmata t\u014dn Iouda\u00ed\u014dn\", \"dogma's van de Judee\u00ebrs\" bevatte.\nHet wordt in de zin van de eerstgenoemde betekenis in het Nieuwe Testament bijvoorbeeld gebruikt in Lucas 2:1, Handelingen 17:7, Hebree\u00ebn 11:23, Kolossenzen 2:14,20 en Efezi\u00ebrs 2:15.\nIn Handelingen 16:4 werd een nieuw gebruik ge\u00efntroduceerd, namelijk om de uitkomst van het concilie van Jeruzalem aan te duiden. De apostolische vaders gebruikten het vervolgens om de leer van Jezus aan te duiden.\nVanaf de 2e eeuw werd het gebruikt om het geheel van de christelijke leer aan te duiden en om het christendom aan tijdgenoten te presenteren als een filosofische school respectievelijk als de ware filosofie. De oecumenische concilies voegden vervolgens aan het christelijke dogmaconcept het element toe dat bepaalde vraagstukken op de concilies definitief en bindend waren verklaard. De verslagen van de concilies gebruikten voor hun leerstellige beslissingen echter niet het woord \"d\u00f3gma\", maar noemden het eerder \"het geloof (van de orthodoxen of van de kerkvaders)\". Hoewel \"d\u00f3gma\" in de zin van kerkleer graag gebruikt werd door de kerkhistoricus Sozomenus, was dit volgens Martin Elze niet representatief voor de Griekssprekende vroege kerk. In plaats daarvan introduceerde Basilius van Caesarea het gebruik van het Oudgriekse \u03ba\u03ae\u03c1\u03c5\u03b3\u03bc\u03b1\u03c4\u03b1, \"k\u1e17rygmata\" om expliciet geformuleerde kerkleringen aan te duiden, terwijl het Oudgriekse \u03b4\u03cc\u03b3\u03bc\u03b1\u03c4\u03b1, \"d\u00f3gmata\" de gemeenschappelijke overtuigingen en riten aanduidde die niet schriftelijk zijn geformuleerd. De kerkschrijvers uit de 4e eeuw die in het Latijn schreven (Ambrosius van Milaan, Rufinus, Hi\u00ebronymus) gebruikten de filosofisch geladen term \"dogma\" vaak en in drie betekenissen: voor filosofische, ketterse en fundamentele leerstellingen.\nVroege conciliaire dogma's.\nIn de vroege Kerk werd het Griekse woord dogma in zijn betekenis van besluit gebruikt. Het was in die tijd nog niet als een bijzondere theologische vakterm in gebruik. Na de apostolische geloofsbelijdenis werden theologische geschillen beslecht in de eerste zeven oecumenische concilies.\nDe belangrijkste conciliebesluiten (Grieks: \"dogmata\") uit de vierde en vijfde eeuw betreffen het trinitarisch dogma handelend over de Goddelijke drie-eenheid en het christologisch dogma handelend over de goddelijke en menselijke natuur van Jezus Christus, de zogenaamde twee-naturenleer. Deze besluiten vulden reeds algemeen aanvaarde geloofswaarheden aan, zoals het geloof in God als Schepper en het geloof in de verrijzenis van Jezus.\nLeerstellingen en geloofsbelijdenissen.\nKatholieke kerk.\nGedurende de eerste eeuwen van het christendom werd het woord dogma niet als een theologisch-technische term gebruikt. Ten tijde van de kerkvaders werd over waarheid gesproken, in de scholastiek over geloofsartikelen. Het leerstuk van de transsubstantiatie in 1215 uitgesproken door paus Innocentius III wordt wel als het eerste pauselijk afgekondigde dogma gezien. Vanaf het Concilie van Trente werd van een geloofsdogma (Latijn: \"dogma fidei\") gesproken, het staat dan voor wat overal, altijd en door iedereen geloofd wordt (\"quod ubique, quod semper, quod ab omnibus creditum est\", ontleend aan Vincentius van L\u00e9rins, 5e eeuw). De tegenwoordig in gebruik zijnde definitie van de offici\u00eble leerstellingen van de Rooms-Katholieke Kerk dateert uit de 19e eeuw.\nHet Eerste Vaticaans Concilie (1870) legde vast dat een dogma een door de Kerk verwoorde waarheid van Gods openbaring is, die vast te geloven is. Dit kan vastgesteld worden door een plechtige definitie door een paus of een concilie (op bijzondere wijze) of door dagelijks onderricht in de wereldomspannende kerk (op normale wijze). In zijn populaire betekenis wordt het begrip dogma veel vaker gebruikt onder de eerste variant, die van het buitengewone pauselijke of conciliaire leergezag. Daarnaast werd geconstateerd dat verschillende geloofswaarheden in een onderlinge hi\u00ebrarchie staan. In de strikte zin kent de Rooms-Katholieke Kerk alleen de dogma's van de Onbevlekte Ontvangenis van Maria (1854), de pauselijke onfeilbaarheid (1870) en de Maria-Tenhemelopneming (1950). Van alle andere dogma's, die dateren uit de tijd voor 1870 toen de term dogma niet nauw omlijnd was, moet bepaald worden of de uitspraken absolute geldigheid hebben. Niet alle uitspraken van concilies, synoden en pausen zijn immers dogma's volgens de definitie uit 1870.\nEen katholiek dogma is altijd beperkt, omdat het Gods woord in menselijke taal vervat. Het kan alleen geformuleerd worden met een beroep op het kerkelijk leergezag en moet in relatie staan tot de Schrift en de Traditie. Een dogma brengt weliswaar een absolute waarheid onder woorden, de articulatie vindt echter in een historische context plaats. Daarom is een dogma altijd onderwerp van interpretatie en betreft het geen statische uitspraak. Dogma's proberen immers een waarheid onder woorden te brengen, maar niet te conditioneren. Elk dogma moet daarom hermeneutisch onderzocht worden op het tekstuele, auteursbiografische, culturele en historisch-politieke karakter of omstandigheid van de uitspraak om de mate van geldigheid vast te kunnen stellen.\nZo kon volgend op het dogma van het westerse filioque, dat vanaf de 9e eeuw aanleiding tot twist tussen de katholieke en Orthodoxe Kerk gaf, in de bul \"Laetentur Caeli\" (1439) gezegd worden dat er geen wezenlijk verschil bestond tussen de opvattingen van beide Kerken. Op dezelfde wijze sloot het dogma van God als Schepper van de wereld de onveranderlijkheid van de soorten in, terwijl later de evolutietheorie geaccepteerd kon worden in overeenstemming met hetzelfde dogma.\nVan gewone katholieken wordt verwacht dat zij deze stelling (zonder twijfel) aannemen als waarheid. Het verwerpen van dogma's kan leiden tot excommunicatie.\nOosterse kerken.\nIn het oosters christendom zijn dogma's vastgelegd in de geloofsbelijdenis van Nicea-Constantinopel en de eerste twee, drie of zeven oecumenische concilies. De Nestorianen aanvaarden alleen de eerste twee concilies, de miafysieten de eerste drie en de oosters-orthodoxe kerken enkel de eerste zeven concilies. Daarnaast tellen deze kerken sommige besluiten van synodes als dogma's. De onveranderlijke liturgie kan eventueel ook als dogma beschouwd worden.\nReformatie.\nProtestanten erkennen in verschillende mate delen van deze dogma's en hebben dikwijls een confessie-specifieke belijdenis die een samenvatting vormt van de door hen gekozen dogma's.\nBelangrijke dogma's in de Kerken van de Reformatie zijn het Sola fide (\"alleen door het geloof\" in Jezus Christus kan men zalig worden), Sola gratia (\"alleen de genade\" redt), Sola scriptura (\"alleen de Schrift\" heeft gezag, niet de traditie of het leergezag) en Solus Christus (\"alleen Christus\" mag vereerd worden, niet Maria of de heiligen)."}
{"id": "10008", "revid": "5753", "url": "https://nl.wikipedia.org/wiki?curid=10008", "title": "Beroepseconomie", "text": "Beroepseconomie is een schoolvak, dat in sommige studierichtingen van het technisch secundair onderwijs (TSO) en beroepssecundair onderwijs (BSO) geprogrammeerd wordt. Meestal staat het op het programma van het laatste jaar. Sommige scholen richten het ook in als facultatief (bijkomend) vak. Het geeft de afgestudeerden volgens de vestigingswet het recht om (in hun vakgebied) in Vlaanderen' een zelfstandige zaak te beginnen. Zij behalen door het slagen in dit vak immers het getuigschrift bedrijfsbeheer. \nOnderwerpen.\nHet vak beroepseconomie bestaat vooral uit een serie onderdelen:\nBedrijfsorganisatie.\nDe organisatiestructuur laat zien hoe de taken over de medewerkers en de afdelingen of groepen verdeeld wordt.\nDe organisatieprocedures tonen hoe, waar en wanneer de werkzaamheden uitgevoerd worden binnen de gekozen organisatiestructuur.\nEen profitorganisatie:\nEen Non-profitorganisatie: de gemeenschap draagt het risico. Voorbeelden: ziekenhuizen, scholen, sociale werkplaatsen, sociale / culturele verenigingen en instellingen.\nArbeidsovereenkomst.\nDeeltijdse arbeid is als je minder uren per week werkt als de normale norm\nSociale zekerheid.\nDe sociale zekerheid omvat vier afdelingen:\nEr zijn drie stelsels van sociale zekerheid:\nFinanciering van de sociale zekerheid voor de loontrekkenden:\nDe totale globale bijdrage 37.94%\nVerdere onderwerpen.\nBehalve bedrijfsorganisatie komen verder aan bod:"}
{"id": "10011", "revid": "970889", "url": "https://nl.wikipedia.org/wiki?curid=10011", "title": "Anton Schwarzkopf", "text": "Anton Schwarzkopf jr. (Bahlingen, 8 juli 1924 \u2013 aldaar, 30 juli 2001) was een Duitse ontwerper van attracties. Hij ontwierp de moderne achtbaan en is uitvinder van verschillende moderne kermisattracties.\nLevensloop.\nJeugd.\nSchwarzkopf werd geboren in Bahlingen. Later verhuisde hij met zijn ouders naar M\u00fcnsterhausen. Hier hadden zijn ouders Anton en Maria Schwarzkopf een bedrijf waar ze wagens en caravans maakten voor kermisexploitanten en het circus.\nJaren 80.\nIn 1983 ging het voor de eerste keer mis. Schwarzkopf ging failliet door meerdere oorzaken:\nOverlijden.\nAnton Schwarzkopf overleed in 2001 nadat hij al enkele jaren aan de ziekte van Parkinson leed. Zijn zoon Wieland Schwarzkopf heeft het bedrijf overgenomen.\nOntworpen achtbanen.\nSchwarzkopf ligt aan de basis van de ontwikkeling van de moderne achtbaan. Hij wordt dan ook vaak \"de vader van de achtbaan\" genoemd.\nEerste achtbaan.\nZijn eerste achtbaan, in gebruik genomen in 1957, heette D\u00fcsenspirale en reisde oorspronkelijk rond op kermissen. Deze had afzonderlijke wagentjes die gemotoriseerd waren.\nWildemuis.\nIn 1964 begon Schwarzkopf met het aanbieden van achtbanen voor particulieren (zowel attractieparken als foorkramers). Hij ontwierp een wildemuis-achtbaan met kettingoptakeling die hij beschikbaar stelde in drie verschillende formaten: de Wildcat. Van de Wildcat zijn in totaal 28 exemplaren bekend die in attractieparken hebben gestaan; hoeveel banen er daarnaast bestaan hebben die nooit in een attractiepark hebben gestaan, is niet bekend.\nJet Star.\nVervolgens startte Schwarzkopf in 1968 met de bouw van de Jet Star-reeks. Deze attractie bestond alsook uit afzonderlijke wagentjes, maar ze werden aan elkaar bevestigd. In 1970 gebruikte hij op zijn Jet Star II voor het eerst een elektrische spiraallift. Vanaf 1971 bood hij ook zijn eerste custom coasters aan, het waren aangepaste Jet Star-banen aan de eisen van de koper. Niet veel later verschenen ook Jet Star III, ook wel Jumbo Jet genoemd, en Jet 400 of City Jet, de vierde baan in deze reeks.\nAlpenblitz.\nMet het ontwerpen van de Alpenblitz in 1974 werd voor het eerst een achtbaantrein gebruikt zoals we deze nu kennen. De trein bestond uit een vast aantal wagons achter elkaar, en de trein kon buigen tussen de wagons. Voor die tijd was dit zeer revolutionair. De Alpenblitz echter vertoonde vele gebreken en werd grondig vernieuwd tot Alpenblitz II, waarvan 9 modellen werden verkocht. Ondertussen werd ook de Bobbahn ontwikkeld, waarvan slechts \u00e9\u00e9n model werd gebouwd, namelijk de Gebirgsbahn in Phantasialand.\nLoopingracer.\nIn 1976 maakte Schwarzkopf zijn eerste baan met een verticale looping, de Loopingracer. Het jaar daarop werd de Shuttle Loop ontwikkeld, een van de eerste shuttle-achtbanen. Bovendien was dit ook een van de eerste lanceerachtbanen die werden gebouwd. Het jaar daarop werd een model ontwikkeld met twee verticale loopings, en zag ook de eerste Looping Star het licht. De jaren daarna werden nog enkele nieuwe modellen ontworpen met steeds weer enkele verbeteringen ten opzichte van de vorige modellen.\nSamenwerking.\nVele nieuwe en revolutionaire modellen voor attractieparken kwamen er niet meer. Het laatste nieuwe model kwam er in 1983 en was Jumbo V, de vijfde baan in de Jet Star-reeks. Van deze baan werd echter slechts \u00e9\u00e9n exemplaar verkocht, net zoals de in 1982 ontwikkelde mobiele versie van de Shuttle Loop. De reden hiervoor was het faillissement van zijn toenmalige bedrijf.\nNa het faillissement maakte Schwarzkopf een nieuwe start. Er werden echter geen nieuwe modellen meer gemaakt, en er werden ook geen nieuwe banen meer verkocht van de bestaande modellen. Schwarzkopf bouwde nog een aantal custom coasters voor parken en kermissen, en zorgde voor het onderhoud van de bestaande banen. Hij werkte ook samen met de beginnende firma's Zierer en BHS (nu deel van het bedrijf Maurer S\u00f6hne). Deze bedrijven, toen nog zo goed als onbekend in de achtbaanwereld, hebben van Schwarzkopf veel ervaring opgedaan en hebben hun bekendheid ook volledig aan hem te danken.\nDe Olympia Looping is een voorbeeld van een achtbaan die Schwarzkopf samen met Zierer heeft gebouwd voor kermissen. Het is de grootste mobiele achtbaan ter wereld."}
{"id": "10014", "revid": "231402", "url": "https://nl.wikipedia.org/wiki?curid=10014", "title": "Carlo Urbani", "text": "Carlo Urbani (Castelplanio (Ancona), 19 oktober 1956 \u2013 Bangkok, 29 maart 2003) was een Italiaanse arts.\nUrbani was de ontdekker van de besmettelijke ziekte SARS en overleed niet lang daarna in 2003 te Bangkok aan deze ziekte. De arts had de ziekte ontdekt en opgelopen in Hanoi (Vietnam), waar hij namens de Wereldgezondheidsorganisatie werkzaam was."}
{"id": "10015", "revid": "264532", "url": "https://nl.wikipedia.org/wiki?curid=10015", "title": "Schwarzkopf", "text": ""}
{"id": "10016", "revid": "264532", "url": "https://nl.wikipedia.org/wiki?curid=10016", "title": "Schwarzkopf Professional", "text": "Schwarzkopf Professional is sinds 1995 een divisie van de Henkel-groep.\nZij maakt haarverzorgingsproducten voor de professionele branche, normaal gesproken uitsluitend verkrijgbaar in de kapsalons. Zij is actief in ongeveer tachtig landen en had in 2010 een jaaromzet van ruim 3 miljard euro.\nGeschiedenis.\nSchwarzkopf dateert uit 1898, toen de Berlijnse apotheker Hans Schwarzkopf bij zijn apotheek een aparte parfumafdeling opende. Het eerste product van Hans Schwarzkopf was poedershampoo, in 1903. Hij introduceerde het logo met het zwarte hoofd en leverde aan apotheken in Berlijn en ging ook internationaal op pad. In 1927 bracht Schwarzkopf de eerste vloeibare shampoo op de markt. In 1995 verwierf de Henkel-groep het bedrijf van de familie Schwarzkopf."}
{"id": "10017", "revid": "87073", "url": "https://nl.wikipedia.org/wiki?curid=10017", "title": "Natasja Kensmil", "text": "Natasja Seline Kensmil (Amsterdam, 19 november 1973) is een Nederlands kunstschilder van Surinaamse afkomst. Zij woont en werkt in Amsterdam. Natasja Kensmil is de zuster van beeldend kunstenares Iris Kensmil.\nWerk.\nIn haar vroegere werk gebruikte ze meer kleur dan in haar latere werk, vanaf 2007. Zo schilderde ze voor die periode een kleurrijk portret van Desi Bouterse, zittend op bed met hoge hakken aan.\nHet werk van Kensmil wordt raadselachtig, griezelig, duister en morbide genoemd. Volgens eigen zeggen zoekt zij in het werk naar de \"dubbelzinnigheid van de esthetiek en gruwelijkheid, het schone en het lelijke, het kwade en het goede.\"\nKensmil schilderde een serie postmortem schilderijen van kinderen. met de titel \"Sleeping Beauty\". Toen haar zoontje hersteld was van een ernstige ziekte, ging ze verder werken aan deze serie. Een verpleegster had haar gevraagd of ze een postmortem foto van haar zoontje wilde, als hij zou overlijden.\nIn 2020 werd een \u00adserie schilderijen van haar hand over de 17de eeuw ge\u00ebxposeerd in de Hermitage Amsterdam. Deze werken verwezen naar naar de mooie kanten en de schaduwkanten van de 17e eeuw. Ze liet bij die expositie ook zes schilderijen van haar hand zien van welgestelde regentessen uit deze periode. Daaronder Maria Munter (1637-1688), regentes van het Burgerweeshuis, die getrouwd was met Isaac Jan Nijs (1625-1690) en Eva Ment (1606-1652), echtgenote van Jan Pieterszoon Coen (1587-1629). De werken werden aangekocht door het Amsterdam Museum. Ook schilderde zij regentes Clara Abba die zich in de zeventiende eeuw liet afbeelden met een extra witte huid. \nDe werken zijn geschilderd met vele tonen zwart. De portretten gelijken niet maar, zien er meer uit als onpersoonlijke zombies, vrouwen met holle ogen, met doodshoofden in mooie jurken. De vraag is of hun motieven als weldoenster zuiver waren, evenals de herkomst van het geld dat zij als weldoenster konden besteden.\nOp 24 november 2022 werd naar een ontwerp van haar de Gedenksteen Anton de Kom onthuld in de Nieuwe Kerk te Amsterdam."}
{"id": "10020", "revid": "34450", "url": "https://nl.wikipedia.org/wiki?curid=10020", "title": "Zomertijd", "text": "Zomertijd (in Belgi\u00eb ook vaak zomeruur) is de tijd die gedurende de lente, zomer en vroege herfst wordt aangehouden door de klok een uur vooruit te zetten; dit wil zeggen de klok een uur voor te laten lopen op de standaardtijd, die in dit verband ook wel wintertijd genoemd wordt.\nIn de zomer komt de zon zo vroeg op dat het al licht is terwijl de meeste mensen nog slapen. Door de klok te verzetten lijkt de zon later op te komen en weer onder te gaan. Hierdoor is het volgens de klok 's morgens langer donker en blijft het 's avonds juist langer licht. De periode van daglicht komt zo beter overeen met de periode waarin de meeste mensen wakker zijn. De gedachte achter zomertijd is dat men zo zou kunnen bezuinigen op (elektrische) verlichting. Het energiebesparende effect van zomertijd is echter omstreden.\nOngeveer 70 landen verzetten twee keer per jaar de klok. In de Europese Unie loopt de zomertijd van de laatste zondag van maart tot de laatste zondag van oktober.\nOorsprong.\nIn de oudheid werd het dagritme flexibel aangepast aan de lengte van de dag. Zo begon de dag voor de Romeinen bij zonsopgang en eindigde hij bij zonsondergang. Die dag werd verdeeld in twaalf uren, en dus waren de uren in de winter korter dan in de zomer. Toen de lengte van een uur in de middeleeuwen werd vastgelegd op zestig minuten ontstond echter een verschil in zonuren tussen de zomer en de winter.\nEr is weleens beweerd dat zomertijd voor het eerst voorgesteld werd door Benjamin Franklin en in een anonieme brief aan de redactie van de \"Journal of Paris\". Het artikel was echter als grap bedoeld en bovendien stelde Franklin niet voor om de zomertijd in te voeren, maar dat men in de zomer vroeger moest opstaan en naar bed gaan om te besparen op kaarsen.\nHet eerste serieuze voorstel kwam van de Nieuw-Zeelander George Vernon Hudson in 1895, die de tijd wilde aanpassen aan het ritme van de mens in plaats van omgekeerd.\nHij wilde daarom de klok 's zomers twee uur vooruit zetten. De Engelsman William Willett kwam in zijn \"Waste of Daylight\" (Verspilling van daglicht) uit 1907 met eenzelfde voorstel, maar hij was niet bij machte om het van de Britse regering gedaan te krijgen, ondanks steun van een aanzienlijke groep parlementsleden.\nGeschiedenis.\nDe eerste praktische toepassing van zomertijd was door het Duitse Keizerrijk gedurende de Eerste Wereldoorlog, vanaf 30 april 1916. De zomertijd werd ook in de bezette gebieden doorgevoerd. Nederland was weliswaar neutraal, maar voerde een dag later (1 mei) eveneens zomertijd in. Het Verenigd Koninkrijk volgde op 21 mei. Deze eerste zomertijd liep tot 1 oktober 1916.\nHet Congres van de Verenigde Staten voerde op 19 maart 1918 verschillende tijdzones in (die al sinds 1883 bij de spoorwegen in gebruik waren) en maakte de zomertijd officieel (in werking tredend op 31 maart) voor de rest van de Eerste Wereldoorlog.\nTussen beide wereldoorlogen in en ook tijdens de Tweede Wereldoorlog was in verschillende Europese landen (waaronder Nederland) de zomertijd in gebruik.\nDe oliecrisis van 1973, die tot een golf van energiebesparende maatregelen leidde, was voor veel Europese landen aanleiding om opnieuw de zomertijd in te voeren. Spanje en Albani\u00eb begonnen hier in 1974 mee. In 1975 volgden Griekenland en Cyprus. Frankrijk volgde in 1976, Nederland, Belgi\u00eb, Luxemburg, Portugal en Polen in 1977, Tsjecho-Slowakije, Bulgarije en Roemeni\u00eb in 1979. West-Duitsland wachtte nog tot 1980, totdat hierover een afspraak met Oost-Duitsland was gemaakt. Ook Oostenrijk, Denemarken, Hongarije, Noorwegen en Zweden sloten zich toen aan. In 1981 volgden de Sovjet-Unie, Finland, Zwitserland en Liechtenstein, en in 1983 Joegoslavi\u00eb. Het laatste land binnen Europa dat besloot tot aansluiting was Andorra in 1985. De enige landen waar geen gebruik gemaakt wordt van de zomertijd zijn: Armeni\u00eb, Azerbeidzjan, Georgi\u00eb, IJsland, Rusland, Turkije en Wit-Rusland.\nKritiek.\nIn West-Europa loopt de klok normaal gesproken al voor op de zonnetijd (in de Benelux in de winter circa 35 minuten). Gedurende de zomertijd wordt dit nog een uur meer. Dit extra uur wordt door sommige mensen als te groot ervaren. Een ander bezwaar zijn de moeizame omschakelingen tussen zomer- en wintertijd.\nPlanten hebben als de zon het hoogst staat meer water nodig. Door het verzetten van de klok is dit in de zomer niet meer tussen 12.00 en 13.00 uur, maar een uur later. Kwekers en verzorgers van planten moeten hier gedurende de zomertijd rekening mee houden. In de tuinbouw wordt de regelapparatuur in de zomermaanden hierop aangepast, zodat de klimaatstrategie voor het gewas niet verandert.\nOok dieren passen zich niet vanzelf aan. Als ze dat al doen, dan alleen na verloop van tijd en als ze afhankelijk zijn van mensen. Dit kan problemen veroorzaken, zoals in de veeteelt waar koeien niet opeens een uur eerder op zullen staan.\nOok mensen hebben moeite zich aan te passen aan wijzigingen in het dagritme. Vooral kinderen, ouderen en avondmensen hebben hier last van, waardoor ze in de week na de aanpassing vermoeid kunnen raken. Ook daarna kan het langer licht blijven 's\u00a0avonds problemen opleveren met in slaap komen, en slaapproblemen kunnen de arbeidsproductiviteit verlagen.\nIn 2007 hebben wetenschappers van de Rijksuniversiteit Groningen, in samenwerking met de Ludwig Maximilians-Universiteit te M\u00fcnchen, de effecten van de klok verzetten op de biologische klok van de mens bestudeerd. Daarbij zijn slaap- en activiteitritmes bestudeerd. Deze studie suggereert dat het uur verschil van grote invloed kan zijn op de biologische klok.\nBij de keuze voor permanente standaardtijd of permanente zomertijd is het beter voor de gezondheid om te kiezen voor de tijd die het beste aansluit bij het natuurlijke dag- en nachtritme, waarbij de zon vroeg opkomt. Dit is het geval bij permanente standaardtijd. Slaap- en gezondheidsstudies laten zien dat wanneer een niet-natuurlijke tijd gekozen wordt, dit een negatieve invloed heeft op gezondheid en welbevinden: slaapduur en slaapkwaliteit nemen af, het aantal mensen met kanker neemt toe, depressies en overgewicht nemen toe en de algemene levensverwachting neemt af. Borisenkov et al. hebben in 2017 drie verschillende tijdsinstellingen onderzocht. Dit was mogelijk doordat Rusland in 2011 de tijdswisseling afschafte en overging naar een permanente zomertijd. In 2014 besloot Rusland echter om over te gaan naar een permanente standaardtijd, omdat de bevolking klaagde dat ze in de winter te vroeg moesten opstaan en dat het \u2019s ochtends te lang donker bleef. Uit de studie van Borisenkov et al. onder jongeren (n = 7968), bleek dat zij meer last hadden van stemmingswisselingen en een sociale jetlag bij zomertijd in de winter dan bij standaardtijd. Gezien de negatieve effecten van zomertijd op de gezondheid, adviseert het RIVM bij de keuze tussen standaardtijd en zomertijd, om voor standaardtijd te kiezen.\nIn 2019 publiceerde het RIVM een metastudie over de gezondheidseffecten van de zomertijd, op basis van meer dan 60 wetenschappelijke studies. De conclusie is dat het afschaffen van de zomertijd beter is voor de gezondheid. De tijdswisseling veroorzaakt nadelige gezondheidseffecten. Zo zijn er bijvoorbeeld direct na de wisseling van de zomertijd meer hartinfarcten. Zulke gezondheidseffecten treden niet op bij een vaste tijdsinstelling voor het gehele jaar. Volgens de studie zou het voor de gezondheid nog beter zijn om terug te gaan naar de voor Nederland en Belgi\u00eb meest natuurlijke tijdzone: de West-Europese tijd (GMT of UTC). Tot 1940 hanteerde Nederland de Amsterdamse Tijd, die 20 minuten voorliep op UTC.\nNiettemin houdt de polemiek over het wel of niet opheffen van de zomertijd in Nederland aan, zoals begin november 2019 blijkt op de opiniepagina's van de dagbladen. Voorstanders van permanente zomertijd argumenteren dat op deze manier het aantal uren daglicht aangepast wordt aan het ritme van de meeste mensen. Er wordt gewezen op de vroege zonsopgang in de zomer (04.19 uur in Amsterdam op 21 juni bijvoorbeeld) bij de adaptatie naar permanente wintertijd. Sinds 2018 beraadt de Europese Unie zich over de afschaffing van de tijdswissel. Bij een bevraging van de Europese Unie bleek dat 80 procent van de respondenten voor een afschaffing was. In het scenario koos een meerderheid voor het aannemen van permanente zomertijd.\nEenduidigheid tijdsaanduiding.\nBij de overgang van zomertijd naar wintertijd zijn er nominale tijdstippen die elk refereren aan twee re\u00eble tijdstippen. Om dubbelzinnigheid te voorkomen is het verstandig in voorkomende gevallen te vermelden of het zomertijd of wintertijd betreft. In Nederlandse ambtelijke stukken is dat verplicht. De \"Wet tot nadere regeling van de wettelijke tijd\" formuleert dit als volgt: \"Wanneer enig ambtelijk geschrift een tijdaanwijzing bevat welke betrekking heeft op het laatste uur van het tijdvak [van de zomertijd] wordt bij de tijdaanwijzing aangegeven dat deze Midden-Europese Zomertijd betreft.\"\nAls het al of niet van toepassing zijn van zomertijd onderdeel vormt van de tijdrekening, dan verandert de tijdrekening tweemaal per jaar en is de genoemde vermelding die van de toegepaste tijdrekening. Als het \"systeem\" van zomertijd onderdeel vormt van de tijdrekening dan verandert de tijdrekening alleen als het systeem wordt veranderd. De genoemde vermelding is dan een onderdeel van de vermelding van de tijd binnen een niet veranderende tijdrekening.\nPermanente zomer- of wintertijd.\nPermanente zomertijd in de ene tijdzone komt overeen met permanente wintertijd in een andere tijdzone. Invoering van permanente zomertijd kan dus ook worden opgevat als afschaffing van de zomertijd en wijziging van de tijdzone.\nGebruik in verschillende landen.\nAlgemeen.\nDe zomertijd heeft alleen zin in gebieden tussen de keerkringen en de poolcirkels, daar de lengte van de tropendag niet voldoende varieert en zomerdagen aan de beide polen geen nacht hebben. Hawa\u00ef, Thailand en de noordelijke gedeelten van Australi\u00eb bijvoorbeeld gebruiken geen zomertijd. Ook IJsland gebruikt geen zomertijd.\nVerder kan opgemerkt worden dat zomer en winter op het noordelijk halfrond in andere maanden vallen dan op het zuidelijk halfrond. Rond de tijd dat men in bijvoorbeeld Europa de klok een uur vooruit zet, zet men in (delen van) Australi\u00eb, waar het \"later\" is dan in Europa, de klok juist een uur achteruit, terug naar standaardtijd. Het tijdsverschil is daar in de Europese zomer twee uur minder dan in de Europese winter (de klokken worden in elkaars richting verzet). Ook in delen van Zuid-Amerika gaat de klok terug naar standaardtijd als in Europa de zomertijd ingaat. Doordat het daar \"vroeger\" is dan in Europa, resulteert dat in een tijdsverschil met Europa dat 's\u00a0zomers twee uur m\u00e9\u00e9r is dan 's\u00a0winters.\nAustrali\u00eb.\nIn Australi\u00eb is het al dan niet gebruiken van zomertijd een aangelegenheid voor iedere staat/territorium individueel. Het Australisch Hoofdstedelijk Territorium, Zuid-Australi\u00eb, New South Wales, Tasmani\u00eb en Victoria gebruiken zomertijd. Het tot New South Wales behorende Lord Howe-eiland is uniek in die zin dat het verschil tussen zomer- en wintertijd geen heel, maar een half uur is. Het Noordelijk Territorium, West-Australi\u00eb en Queensland gebruiken geen zomertijd. Queensland probeerde het begin jaren zeventig en opnieuw in de jaren negentig, maar het sloeg niet aan en werd weer afgeschaft. West-Australi\u00eb probeerde het tussen 1917 en 1992 zes keer in te voeren, maar drie keer werd het door een nipte meerderheid van de bevolking in een referendum verworpen.\nVoor de Olympische Zomerspelen 2000 in Sydney werd de zomertijd twee maanden vroeger dan normaal ingevoerd (op 27 augustus in plaats van op de laatste zondag van oktober), om de atleten en toeschouwers 's\u00a0avonds meer van het daglicht te kunnen laten genieten.\nSinds 2008 gaat de zomertijd in op de eerste zondag van oktober en eindigt op de eerste zondag van april.\nBelgi\u00eb.\nTijdens de Eerste Wereldoorlog voerde Duitsland vanaf 30 april 1916 de zomertijd ook in in bezet Belgi\u00eb. Van 1919 tot en met begin 1940 werd in Belgi\u00eb jaarlijks op onregelmatige data de zomertijd ingevoerd. Het Koninklijk besluit van 15 september 1928 stelde vast dat de zomertijd elk jaar, in de nacht van de 2e of 3e zaterdag op zondag van de maand april, om 2 uur, begon, om in de nacht van de 1e zaterdag op zondag van de maand oktober, om 3 uur, te eindigen. In mei 1940 werd de klok, die toen al op zomertijd over was gegaan, op last van de Duitse bezettingsmacht n\u00f3g een uur verzet: voorheen liep de klok in Belgi\u00eb op de Greenwich Mean Time (UTC / GMT) en vanaf dat moment op de Midden-Europese Tijd (CET). De zomertijd die in 1940 ingegaan was, liep tot eind 1942. Van 1943 tot en met 1946 en vervolgens sinds 1977 gebruikt Belgi\u00eb zomertijd.\nBrazili\u00eb.\nBrazili\u00eb experimenteerde voor het eerst met zomertijd in 1931. In 1985 werd de zomertijd definitief ingevoerd, voor het gehele land. Nadien vielen stapsgewijs de meeste deelstaten in het noorden en noordoosten af, en vanaf 2003 gold de zomertijd alleen nog in de elf zuidelijkste staten van het land (Rio Grande do Sul, Santa Catarina, Paran\u00e1, S\u00e3o Paulo, Rio de Janeiro, Esp\u00edrito Santo, Minas Gerais, Goi\u00e1s, Mato Grosso, Mato Grosso do Sul en Distrito Federal). Tot en met 2007 waren de begin- en eindmomenten variabel. Dit werd ieder jaar per presidentieel decreet bepaald. Gewoonlijk begon de zomertijd om middernacht op een zondag in oktober (een enkele keer in november) en eindigde hij om middernacht op een zondag in februari of maart. Vanaf 2008 begon de zomertijd altijd op de derde zondag in oktober en eindigde hij altijd op de derde zondag in februari, behalve wanneer deze samenviel met carnaval, want dan werd de zomertijd met een week verlengd. Sinds 2019 gebruikt Brazili\u00eb geen zomertijd meer.\nCanada.\nHet gebruik van zomertijd is in Canada een provinciale bevoegdheid. Alberta, Brits-Columbia, Manitoba, New Brunswick, Ontario, Prince Edward Island, de Northwest Territories, Nova Scotia, Qu\u00e9bec en Yukon volgen de Verenigde Staten en starten dus sinds 2007 de zomertijd op de tweede zondag van maart en stoppen deze weer op de eerste zondag van november. In Brits-Columbia, Nunavut, Ontario en Quebec zijn gebieden die geen zomertijd gebruiken. Saskatchewan kent geen zomer- of wintertijd.\nChili.\nChili gebruikt sinds 1927 zomertijd. Destijds was het land verdeeld in twee tijdzones. De huidige wet uit 2008 geldt voor het hele land en bepaalt dat de zomertijd begint om middernacht op de laatste zaterdag van oktober en weer eindigt om middernacht op de tweede zaterdag van maart. In bepaalde jaren werden die data aangepast om politieke of klimatologische redenen. In 2015 heeft de regering besloten om definitief in de zomertijd te blijven.\nChina.\nDe Volksrepubliek China heeft van eind jaren tachtig tot begin jaren negentig de zomertijd getest. Onder meer vanwege de grootte van het land werd zomertijd niet praktisch bevonden. China gebruikt sindsdien \u00e9\u00e9n tijdzone die geldt voor het hele land. China's eerste zomertijd begon in 1986 op 3 mei om middernacht. De volgende jaren begon het telkens halfweg april. De zomertijd liep halfweg september af tot hij eind 1991 afgeschaft werd.\nDuitsland.\nVan 1916-1919 en van 1940-1950 kende Duitsland zomertijd die van 1940-1942 doorlopend was ook in de winter. In 1945 werd in de Duitse Sovjetzone de klok nog een uur teruggezet om gelijk te lopen met de tijd in Moskou. In de wintertijd was er toen een tijdsverschil van 2 uur tussen de beide Duitslanden. In 1950 werd de zomertijd afgeschaft. In 1977 toen in de meeste Europese landen de zomertijd werd ingevoerd deed West-Duitsland niet mee omdat het geen tijdsverschil met Oost-Duitsland wilde hebben. In 1980 werd in beide landen de zomertijd alsnog ingevoerd. Van 1977-1980 was er in de zomer daardoor een uur tijdsverschil met Nederland.\nCuba.\nCuba gebruikt al lang zomertijd en gebruikt daarbij een variabele periode. Het land had bijvoorbeeld een doorlopende zomertijd van 27 maart 2004 tot 29 oktober 2006, een periode van ruim twee en een half jaar. Sinds 2007 verloopt de zomertijd weer regelmatig.\nEgypte.\nEgypte heeft lang gebruikgemaakt van de zomertijd. Normaal gesproken begon die op de laatste vrijdag van april en duurde tot de laatste donderdag van september, telkens om middernacht. In 2010 werd de zomertijd gedurende de ramadan tijdelijk onderbroken, zodat dat jaar de klok vier keer verzet moest worden. Op 20 april 2011 werd de zomertijd afgeschaft. In het voorjaar van 2014 is wederom besloten om de zomertijd in te voeren, met een onderbreking tijdens de ramadan. In het voorjaar van 2015 is de zomertijd weer afgeschaft na felle tegenstand vanuit de bevolking.\nEuropa.\nIn Europa geldt een richtlijn die is vastgesteld door de Europese Unie. Deze geldt voor alle landen van de EU. Sinds 2002 luidt de regel als volgt:\nOok vrijwel alle landen in Europa die geen lid zijn van de EU volgen deze richtlijn. Uitzonderingen zijn de landen die geen zomertijd gebruiken: IJsland, Rusland, Wit-Rusland, Armeni\u00eb, Georgi\u00eb en Turkije.\nVoor 2002 waren de regels iets anders:\nOp 8 februari 2018 heeft een meerderheid van het Europees Parlement voor een motie gestemd om een onderzoek in te stellen naar de effecten van het verzetten van de klok in het voor- en najaar. Uit een enqu\u00eate als onderdeel van het onderzoek is onder andere gebleken dat 80% van de 4,6 miljoen respondenten voor het afschaffen ervan is. De voorzitter van de Europese Commissie, Jean-Claude Juncker, pleit sinds augustus 2018 voor afschaffing van het verzetten van de klok. De Europese Commissie wil voortaan lidstaten het verzetten van de klok vanwege het seizoen verbieden; wel zou aan de lidstaten worden overgelaten of zij voor een permanente zomertijd of standaardtijd zouden kiezen. Anders gezegd: de Europese Commissie wil voortaan de zomertijd verbieden; wel zou aan de lidstaten worden overgelaten hun tijdzone te kiezen.\nVoordat het seizoensgebonden verzetten van de klok wordt afgeschaft of veranderd, en bij afschaffing wordt gekozen voor winter- of zomertijd, zal er in de diverse Europese landen nog veel discussie gevoerd worden.\nFilipijnen.\nOp de Filipijnen werd van 1986 tot 1998 sporadisch met zomertijd ge\u00ebxperimenteerd, telkens gedurende een korte periode. Dit vooral vanwege de energiecrisis waarin het land zich bevond. Het doel was om het energieverbruik te verminderen. In april 2006 stelde het Filipijnse ministerie van Handel en Industrie de maatregel opnieuw voor tegen de stijgende olieprijzen.\nGuatemala.\nGuatemala had in 1973, 1983 en 1991 zomertijd. Op resp. 24 november, 20 mei en 22 maart om 23.59:59 uur ging de klok een uur vooruit om op resp. 23 februari en 23 en 6 september weer achteruit te gaan. Op 29 april 2006 ging de zomertijd weer in en op 30 september liep ze weer af.\nHonduras.\nHonduras had in de jaren tachtig twee keer zomertijd. Op 2 mei 1987 en 30 april 1988 werd om 23.59:59 uur een uur overgeslagen. Op resp. 26 en 24 september van hetzelfde jaar werd het uur weer teruggezet. Ook van mei tot september 1994 was de zomertijd van kracht, om in een tijd van droogte, en daarmee energietekort, energie te sparen. Daarna was de zomertijd in onbruik, op een korte periode van mei tot augustus 2006 na.\nIndia.\nIndia heeft korte tijd zomertijd gebruikt tijdens de Indiaas-Pakistaanse Oorlog van 1971. Verder heeft het land het systeem nooit gebruikt.\nIran.\nIran had zomertijd v\u00f3\u00f3r 1970. Tussen 1970 en 1976 was er geen zomertijd, net als van 1981 tot 1990. Van 1990 tot 2005 had het land een zomertijd die begon om middernacht in de nacht van 20 op 21 maart en eindigde op 21 september. In 2005 werd er weer mee gestopt. Tussen 2008 en 2022 werd er weer gebruik van zomertijd gemaakt.\nIsra\u00ebl en Palestina.\nSinds 2013 begint de zomertijd van Isra\u00ebl op de vrijdag voor de laatste zondag in maart (dan gaat de klok van 2.00 naar 3.00 uur), dus twee dagen eerder dan in Europa. Hij eindigt op de laatste zondag van oktober, net als in Europa, maar de klok gaat van 2.00 naar 1.00 uur.\nDe door Isra\u00ebl bezette Palestijnse gebieden hanteren dezelfde tijd als Isra\u00ebl.\nItali\u00eb.\nItali\u00eb begon in 1966 met een jaarlijkse zomertijd.\nJapan.\nIn Japan had men van 1948 tot 1951 zomertijd, die liep van mei tot september.\nJordani\u00eb.\nJordani\u00eb gebruikt al lang zomertijd. Er werden weleens een of meer jaren overgeslagen, de laatste keer van 1979 tot 1984, maar sindsdien is de zomertijd weer in gebruik. De zomertijd begint er eind maart om middernacht en eindigt meestal eind september. Voor 2006 was dat telkens de 29ste van de maand. In oktober 2012 heeft Jordani\u00eb besloten de klok niet terug te zetten. Hierdoor was de zomertijd het hele jaar door de offici\u00eble tijd in Jordani\u00eb. Eind 2013 is deze beslissing teruggedraaid. Jordani\u00eb heeft sinds 2013 een jaarlijkse zomertijd van de laatste vrijdag van maart tot de laatste vrijdag van oktober.\nKirgizi\u00eb.\nKirgizi\u00eb had tussen 1981 tot en met 2005 onafgebroken de zomertijd. In 2005 werd na een stemming besloten met de zomertijd te stoppen. Tegelijkertijd werd dan vanaf 11 augustus 2005 de tijdzone van Kirgizi\u00eb permanent van UTC +5 naar UTC +6 (m.a.w. 1 tijdzone oostelijker) gebracht, wat eigenlijk neerkomt op een 'doorlopende zomertijd'. Dit werd gedaan om energie te kunnen blijven besparen.\nLibi\u00eb.\nLibi\u00eb veranderde in 2012 van tijdzone en was voornemens voortaan zomertijd toe te passen van de laatste vrijdag in maart tot en met de laatste vrijdag in oktober. In 2013 werd vlak voor het aflopen van de zomertijd echter besloten de klok niet terug te zetten.\nMarokko.\nMarokko heeft de zomertijd ingevoerd in 2008 na een lange afwezigheid sinds 1978. In de jaren 2008, 2009, 2010, 2011 en 2012 vond de tijdswisseling plaats op verschillende data. In 2013 heeft de regering besloten om de zomertijd gelijk te laten lopen met Europa. Indien van toepassing, wordt de zomertijd tijdens de ramadan onderbroken. Door deze beslissing wordt de klok in Marokko tot viermaal per jaar verzet. In 2018 heeft de Marokkaanse regering op de valreep, namelijk enkele dagen voor het einde van de zomertijd, besloten vanaf dat moment het hele jaar de zomertijd aan te houden.\nMexico.\nIn Mexico werd de zomertijd in 1996 op nationaal niveau ingevoerd vanwege de belangrijker wordende economische relatie met de Verenigde Staten. Alleen de staat Sonora gebruikt sinds 1998 geen zomertijd meer, omdat deze staat grenst aan de Amerikaanse staat Arizona die ook geen zomertijd gebruikt. De VS hebben de begin- en eindmomenten in 2007 gewijzigd, maar Mexico was niet van plan om hierin mee te gaan.\nDe zomertijd is in zijn algemeenheid zeer omstreden in Mexico; veel (voornamelijk inheemse) inwoners van Zuid-Mexico weigerden hem toe te passen. Sinds 2023 is de zomertijd afgeschaft in heel Mexico, met uitzondering van Baja California en enkele aan de Verenigde Staten grenzende gemeentes.\nMongoli\u00eb.\nIn Mongoli\u00eb werd van 1983 tot 1998, van 2001 tot 2006 en van 2015 tot eind 2016 een zomertijd gehanteerd. In 2017 werd besloten om de zomertijd af te schaffen. Gezondheidsklachten en verstoorde vluchtschema's zouden de voornaamste redenen zijn voor dit besluit.\nNamibi\u00eb.\nNamibi\u00eb heeft in 2018 de wintertijd afgeschaft en hanteert sindsdien standaard de zomertijd (tijdzone UTC+2). Namibi\u00eb hanteert al sinds 1994 een zomertijd.\nNederland.\nEuropees Nederland.\nDe zomertijd had niet altijd dezelfde begindatum:\nSinds 24 maart 1977 is de \"Wet tot nadere regeling van de wettelijke tijd\" van kracht. Deze maakt het mogelijk een zomertijd vast te stellen. Het \"Besluit van 5 december 2001 tot vaststelling van de zomertijd\" regelt de zomertijd sinds 2002.\nOverzeese gebieden.\nIn de overzeese gebieden van het Koninkrijk der Nederlanden (Aruba, Cura\u00e7ao, Sint Maarten en de BES-eilanden) geldt geen zomertijd. Hierdoor bedraagt het tijdverschil met deze gebieden in de zomer zes uur en in de winter vijf uur.\nNieuw-Zeeland.\nIn Nieuw-Zeeland wordt elk jaar, op de laatste zondag van september, om 2 uur 's nachts de tijd \u00e9\u00e9n uur vooruit gezet. Op de eerste zondag van april om 3 uur 's nachts loopt de zomertijd weer af. Het land heeft zomertijd sinds 1929. Sommige bases op Antarctica, die vanuit Nieuw-Zeeland worden bevoorraad, volgen deze regeling mee, hoewel het er in de zomer permanent licht is en in de winter permanent donker.\nPakistan.\nIn Pakistan zijn geen vaste regels met betrekking tot zomertijd. In 2002 werd zomertijd voor het eerst gebruikt. De daaropvolgende keer was in 2008 toen de zomertijd liep van 1 juni 0.00 uur tot 1 november 0.00 uur. Oorspronkelijk was het de bedoeling de zomertijd een maand eerder af te laten lopen. In 2009 liep de zomertijd van 15 april 0.00 uur tot 1 november 0.00 uur en in 2010 werd geen zomertijd gebruikt.\nPeru.\nPeru gebruikt sinds 1994 geen zomertijd, maar heeft het in de jaren tachtig en negentig wel enkele keren toegepast. Op 31 december 1985, 1986, 1989 en 1993 om 23.59:59 uur werd de klok telkens \u00e9\u00e9n uur vooruitgezet, om op 31 maart van het volgende jaar op hetzelfde uur weer te worden teruggezet.\nPortugal.\nPortugal kende zomertijd tot en met 1965, maar stopte hiermee toen het in 1966 overging van West-Europese Tijd (GMT) naar Centraal-Europese Tijd (GMT+1), wat neerkwam op permanente zomertijd. Dit duurde tot en met 1976, waarna Portugal terugging naar GMT en vanaf 1977 weer zomertijd invoerde. Uit praktische overwegingen (afstemming Europese agenda's) werd besloten om dezelfde tijdzone te hanteren als de rest van Europa. Om dit te doen, werd in het najaar van 1992 de wintertijd niet ingevoerd. In 1996 werd deze beslissing teruggedraaid, omdat de nieuwe tijd slecht uitpakte voor de gezondheid van de burgers. Om de oude tijd terug te krijgen, werd in maart 1996 de klok eenmalig niet vooruit gezet.\nRusland en de voormalige Sovjet-Unie.\nOp 1 april 1981 werd in de Sovjet-Unie de (Moskouse) zomertijd ingevoerd. Toen de Sovjet-Unie uiteenviel, bleef men in Rusland de zomertijd gebruiken. De data van de uurwijzigingen waren dezelfde als die in andere landen in Europa, maar de verandering gebeurde om 2.00 uur (lokale tijd).\nOp 8 februari 2011 besloot president Dmitri Medvedev in Rusland de klokken na de ingang van de zomertijd dat jaar niet meer terug te zetten. Hij haalde hierbij de gebruikelijke tegenargumenten aan als reden. Een jaar eerder bracht Medvedev ook het aantal tijdzones in Rusland terug van elf naar negen.\nIn 2014 besloot Rusland de maatregelen van Medvedev terug te draaien. Vladimir Poetin tekende een wet die een einde maakte aan het zomertijdexperiment. Rusland ging per 26 oktober 2014 terug naar wintertijd en gebruikt sindsdien geen zomertijd meer. Ook werden de oorspronkelijke tijdzones weer ingevoerd.\nSyri\u00eb.\nSyri\u00eb heeft lang zomertijd gebruikt. De begin- en einddata ervan werden weleens gewijzigd en de zomertijd werd ook weleens overgeslagen, onder andere van 1979 tot 1982 en in 1985. In 2006 begon de zomertijd op 31 maart om middernacht en duurde tot 20 september. In de jaren daarvoor was dat tot 30 september. In 2022 is Syri\u00eb overgeschakeld naar UTC+03:00, equivalent aan permanente zomertijd.\nTaiwan.\nTaiwan had zomertijd van 1945 tot 1961. In 1974 en in 1975 begon de zomertijd op 31 maart om 23.59:59 uur en stopte op 30 september. Op 29 juni 1980 begon Taiwans vooralsnog laatste zomertijd, die duurde tot 29 september.\nTunesi\u00eb.\nTunesi\u00eb heeft in de voorbije decennia enkele keren zomertijd toegepast, waarbij die inging in de periode maart-mei en weer afliep eind september. Zo had het land van 1977 tot 1978 en van 1988 tot 1990 de zomertijd. In 2005 werd het systeem weer ingevoerd met ingang op 30 april om middernacht tot 30 september. Van 2006 tot 2009 werd het Europese systeem gevolgd (zie aldaar). Tunesi\u00eb voerde de zomertijd in om energie te besparen maar schafte de zomertijd in 2009 weer af.\nVerenigd Koninkrijk en Ierland.\nTijdens en na de Tweede Wereldoorlog kende men in het Verenigd Koninkrijk (standaardtijd: GMT) zelfs een dubbele zomertijd: 'British Double Summer Time' (BDST) - van 1940 tot 1945 en 1947, dat wil zeggen het gehele jaar zomertijd van GMT+1: 'British Summer Time' (BST) en hierbinnen gedurende de zomers van 1941 tot 1945 een 'tweede zomertijd' (GMT+2). In het najaar van 1945 werd de klok weer op GMT teruggezet. Wegens brandstoftekorten werd gedurende het jaar 1947 weer de regeling van 1941 tot 1945 doorgevoerd (GMT+2). In daaropvolgende jaren beperkte men zich weer tot gewone zomertijd (GMT+1), waarmee men 's zomers gelijkliep met de meeste andere West-Europese landen. Van 18 februari 1968 tot en met 31 oktober 1971 hanteerde men permanent een tijd van GMT+1. Na veel kritiek keerde men in 1972 terug naar een gewone zomertijd. Tussen 1972 en 1976 was er in het Verenigd Koninkrijk in de zomer geen tijdsverschil met Belgi\u00eb, Luxemburg en Nederland. Ierland loopt sinds de Tweede Wereldoorlog volledig gelijk met Groot-Brittanni\u00eb.\nVerenigde Staten.\nDe zomertijd werd in 1918 en 1919 gedurende zeven maanden in acht genomen. De wet bleek echter zo onpopulair (hoofdzakelijk doordat men destijds meestal vroeger opstond en eerder naar bed ging dan tegenwoordig) dat deze werd afgeschaft. Sindsdien regelden de staten zelf hun zomertijd, totdat de Uniform Time Act van 1966 dit weer harmoniseerde. V\u00f3\u00f3r 2007 ging in de Verenigde Staten de zomertijd in op de eerste zondag in april en eindigde hij op de laatste zondag in oktober. In 2007 is deze regeling gewijzigd. De zomertijd gaat sinds dat jaar in op de tweede zondag in maart en eindigt op de eerste zondag in november. In de VS duurt de zomertijdperiode sinds 2007 dus ongeveer \u00e9\u00e9n maand langer dan in de EU. De staten Hawa\u00ef en Arizona doen echter niet mee aan de zomertijd. Hawa\u00ef heeft gezien zijn tropische ligging geen grote verschillen in het aantal uren daglicht en Arizona heeft zulke hoge temperaturen dat meer airconditioning energiebesparingen teniet zou doen. Uitzondering op de regel zijn de indianenreservaten in Arizona, die w\u00e9l zomertijd gebruiken. In Alaska gaan stemmen op om de zomertijd af te schaffen. Door de noordelijke ligging heeft deze staat in de zomer bijna permanent daglicht en is zomertijd overbodig. In Colorado wilden velen de zomertijd afgeschaft zien, maar dat voorstel werd in 2000 niet aanvaard. Ook in Nevada werd in 2005 een dergelijk voorstel afgevoerd. Indiana gebruikte decennialang geen zomertijd, maar voerde hem in april 2006 in. Ten slotte gebruiken de volgende overzeese gebieden van de VS geen zomertijd: Amerikaans-Samoa, Guam, Puerto Rico en de Amerikaanse Maagdeneilanden.\nZuid-Korea.\nIn Zuid-Korea werd de zomertijd gebruikt van 1948 tot 1951, van 1955 tot 1960, in 1987 en in 1988. Die laatste twee jaren begon de zomertijd op respectievelijk 9 en 7 mei om 23.59:59 uur en liep tot respectievelijk 10 en 8 oktober. Na 1988 heeft het land geen zomertijd meer gebruikt."}
{"id": "10021", "revid": "1308165", "url": "https://nl.wikipedia.org/wiki?curid=10021", "title": "R\u00f6ntgenkristallografie", "text": "R\u00f6ntgenkristallografie, ook wel r\u00f6ntgendiffractie genoemd, is een karakteriseringstechniek waarmee aan de hand van de verstrooiing van r\u00f6ntgenstralen de structuur van vaste stoffen kan worden bepaald. Als de techniek op kristallen wordt toegepast, kan daarmee de kristalstructuur zeer nauwkeurig worden bepaald. Uit het diffractiepatroon is het mogelijk de positie van de atomen in de moleculen te reconstrueren. \nIn de vroege jaren vijftig begonnen wetenschappers deze techniek toe te passen op biologische moleculen zoals DNA en eiwitten. De techniek werd ook gebruikt voor de bepaling van de structuur van mineralen en eenvoudige organische verbindingen, zoals geneesmiddelen. R\u00f6ntgendiffractie kan beschouwd worden als een zeer nauwkeurige microscopische techniek. Aan de hand van een diffractiepatroon kan de atomaire structuur van een molecuul in groot detail in kaart worden gebracht. \nGeschiedenis.\nMax von Laue bedacht in 1912 dat een eenkristal met zijn driedimensionale translatiesymmetrie als een natuurlijk rooster bij een diffractie-experiment kon dienen voor licht van de juiste golflengte, analoog aan experimenten die waren gedaan met zichtbaar licht aan een tralie. Zijn eerste experimenten deed hij door r\u00f6ntgenstraling op kristallen van koper(II)sulfaat te laten vallen. Een gelukkig toeval was dat zijn stralingsbron, anders dan tegenwoordig polychromatisch was, want anders had hij hoogstwaarschijnlijk weinig of niets gezien.\nDe resultaten die von Laue behaalde, trokken de interesse van William Henry Bragg en diens zoon William Lawrence Bragg, die in 1913 experimenten als die van von Laue gebruikten om de structuur van keukenzout te bepalen. Daarvoor moesten zij een theorie uitwerken, met daarin de diffractieregel die nu nog bekend is als de wet van Bragg.\nEen van de andere wetten van de r\u00f6ntgendiffractie, de wet van Friedel, heeft in Nederland een bijzondere rol gekregen. Deze wet, genoemd naar Georges Friedel, zegt dat elke diffractie-intensiteit identiek is met zijn tegenpool aan de andere kant van de oorsprong. De Nederlandse kristallograaf Johannes Martin Bijvoet ontdekte in de jaren zestig van de 20e eeuw dat dit niet altijd het geval was: Friedels wet bleek niet altijd op te gaan. Bijvoet ontdekte dat, als er in een kristal zware atomen voorkomen, het mogelijk is om de absolute structuur van een molecuul te bepalen. Hij kon zien welk van twee spiegelbeeldige stereo-isomeren werkelijk in een kristal aanwezig waren. Zeker na het Softenondrama, het drama met het geneesmiddel thalidomide waarvan een stereo-isomeer teratogeen bleek te zijn, was deze ontdekking een zeer belangrijke doorbraak.\nKristallografen waren onder de eerste wetenschappers die voor de complexe berekeningen computers inzetten. Rond 1965 kostte het bepalen van de structuur van een organische verbinding van een tiental atomen enkele jaren werk. Door de ontwikkeling van gevoeligere en grotere detectors, slimmere software, snellere computers en technieken die een groot deel van het werk automatiseerden, vergde dat rond het begin van de 21e eeuw nog maar enkele minuten. Het werd mogelijk steeds ingewikkelder kristalstructuren te bepalen: kleinere kristallen, grotere aantallen atomen en meer afwijkingen van de strikte translatiesymmetrie vormden alsmaar minder belemmeringen voor het vinden van de kristalstructuur.\nEr zijn nu honderdduizenden organische verbindingen waarvan de structuur bekend is, en ieder jaar komen er tienduizenden bij. Zelfs structuren van eiwitten met vele duizenden atomen worden inmiddels in grote aantallen per jaar bepaald. Kristalstructuren van bijna 1.000.000 organische verbindingen zijn bepaald en in de Cambridge Structural Database opgeslagen.\nNatuurkunde.\nFotonen in het r\u00f6ntgenbereik van het elektromagnetische spectrum hebben, als ze door materie heen gaan, een kleine kans een elastische botsing met een elektron te ondergaan. Bij zo'n elastische botsing blijven de energie en de golflengte van het foton onveranderd, maar de impuls, dus de richting waarin het foton zich voortbeweegt, kan veranderen.\nOm te zien hoe r\u00f6ntgendiffractie werkt, kan men de straling eenvoudiger als golven zien. De elastische botsing wordt dan beschreven als het meetrillen van het elektron met de golf. Door dat meetrillen gaat het elektron zelf als een bron van r\u00f6ntgenstraling, als een straler van Lambert, fungeren.\nDat geldt voor alle elektronen door het hele bestraalde object. Alle elektronen trillen in fase met de invallende straling mee. Kijkt men nu onder een willekeurige hoek naar het object, dan stralen al deze elektronen een klein deel van de straling terug. Vanuit een willekeurige richting echter, zullen de stralen van alle elektronen een verschillende fase hebben, en de totale intensiteit van al die golven is daardoor zeer klein. Wanneer het voorwerp amorf is, bijvoorbeeld een gas of een vloeistof, leidt dit tot gedeeltelijke strooiing in alle richtingen, hoewel niet in iedere richting even sterk. In een kristal is er echter iets bijzonders aan de hand: er is driedimensionale translatiesymmetrie. Vanwege deze translatiesymmetrie is het mogelijk om een richting op te zoeken waarvoor geldt dat als een bepaald elektron een vastgestelde fase heeft, het elektron dat daaraan gerelateerd is door een van de translatiesymmetrie\u00ebn dezelfde fase heeft. Aangezien er in een kristal zeer vele eenheidscellen zijn die elk door de translatiesymmetrie\u00ebn aan elkaar gerelateerd zijn, stralen er in deze richting vele elektronen in fase, en de totale intensiteit is in zo'n situatie vele malen sterker. In heel precies die ene richting ontstaat er een r\u00f6ntgenstraal. Vlak daarnaast, waar er kleine faseverschillen zijn tussen de eenheidscellen, wordt door destructieve interferentie bijna geen straling gezien.\nWet van Bragg.\nDe wet van Bragg legt aan de hand van de translatiesymmetrie vast waar men deze gediffracteerde r\u00f6ntgenstralen kan verwachten. De hoek tussen de invallende bundel en de verstrooide straal wordt meestal weergegeven als de strooiingshoek 2\u03b8. Als het kristal een translatiesymmetrie met een periode formula_1 heeft, bepaalt deze de roosterconstante. De wet van Bragg geeft het verband aan tussen deze afstand, de golflengte formula_2 van de straling, en de hoek formula_3:\nAangezien de sinus van de hoek formula_3 een waarde tussen 0 en 1 kan aannemen, formula_3 ligt immers tussen 0 en 90\u00b0, volgt hieruit dat interessante experimenten alleen dan kunnen worden uitgevoerd als formula_2 kleiner is dan formula_1. In de praktijk wordt vaak straling met een golflengte van 0,05 - 0,20 nm gebruikt, dit is ongeveer gelijk aan de afstand tussen naburige atomen.\nDe richtingen van de verstrooide straling liggen vast door de drie translatiesymmetrie\u00ebn in het kristal. De gemeten richtingen leggen met behulp van de wet van Bragg de vorm van de eenheidscel van de translaties in het reciproque rooster vast.\nHet geheel van de intensiteiten en fasen van elk van de verschillende verstrooide stralen bevat informatie over de inhoud van de eenheidscel. Om precies te zijn vormen ze de fouriertransformatie van de elektronendichtheid in de eenheidscel. Helaas is het ten minste een miljoen keer duurder, tijdrovender en moeilijker om een enkele fase van een verstrooide bundel te meten, dan om de intensiteiten van alle bundels te meten. Zonder gemeten fasen is het echter toch mogelijk om met rekentechnieken de elektronendichtheid te reconstrueren. Dit probleem staat bekend als het faseprobleem in de r\u00f6ntgendiffractie. De gedeeltelijke oplossing van dit faseprobleem heeft al voor een aantal kristallografen een Nobelprijs opgeleverd.\nOmkering van de straal.\nAls men de diffractietheorie van Bragg, zoals hierboven beschreven, bestudeert, kan men zien dat men de richting van alle lichtbundels kan omkeren zonder het experiment te verstoren. Als men in een diffractie-experiment de invallende bundel laat komen vanuit de plek waar hij in een eerder experiment naartoe ging, zal de nieuwe verstrooide bundel naar de richting gaan waar hij in het eerdere experiment vandaan kwam. De faseverschillen van alle elektronen langs de translatiesymmetrie zijn voor beide experimenten gelijk maar tegengesteld, en de intensiteit van de gediffracteerde bundel is daardoor voor beide gevallen identiek. Dit is de wet van Friedel, en de twee bij elkaar horende bundels heten een Friedelpaar. De Nederlandse kristallograaf Bijvoet ontdekte echter dat deze gelijkheid niet altijd op hoeft te gaan: als er in de structuur zware atomen zitten waarvan de binnenste elektronen erg snel bewegen, kan er een fasevertraging optreden in de resonantie van het elektron. In zo'n geval kan er een klein verschil ontstaan tussen de twee experimenten: bij de omkering van de stralen vindt immers geen fasevooruitschuiving plaats, maar opnieuw een fasevertraging. Daardoor is er mogelijkheid dat er een verschil ontstaat tussen de twee waargenomen intensiteiten. Deze verschillen tussen de intensiteiten van een Friedelpaar worden naar de ontdekker Bijvoetverschillen genoemd.\nToepassingen.\nDe techniek wordt op verschillende manieren toegepast.\nDiffractie wordt gebruikt als een soort microscoop om een vergroot beeld van de atomaire structuur van een kristal te zien te krijgen. Het is echter (nog) niet mogelijk om lenzen te maken voor r\u00f6ntgenstraling, zoals die in een lichtmicroscoop gebruikt worden. In plaats daarvan wordt diffractie gebruikt om een beeld te vormen. Er wordt dan geen rechtstreekse vergroting verkregen, maar een diffractiepatroon, en er is wiskunde nodig en het passen en verfijnen van atoommodellen voordat de driedimensionale structuur duidelijk wordt.\nDe diffractietechnieken kunnen alleen werken als de moleculen in het monster regelmatig gerangschikt zijn. Dit is het geval in een kristal. Veel eenvoudige samengestelde stoffen en ook eiwitten kunnen in kristalvorm worden verkregen, maar dit vereist in moeilijke gevallen wel dat er veel, honderden of soms wel duizenden, pogingen moeten worden ondernomen voordat kristallen van voldoende kwaliteit worden verkregen.\nAls van een stof echt geen kristallen kunnen worden verkregen, kan er geen kristallografie worden bedreven en is de studie van de structuur op atomair niveau een stuk lastiger, hoewel er wel technieken zijn, zoals multidimensionale NMR en EXAFS, die wel informatie kunnen verschaffen.\nDe grootte van kristallen nodig voor diffractie neemt door toenemende techniek nog steeds af. Het was in 2003 mogelijk om kristallen van 100 micrometer groot, ongeveer 1 microgram, routinematig te gebruiken voor een analyse. Het is ook mogelijk, als een enkel gescheiden kristal niet kan worden verkregen, informatie uit een kristallijn poeder of een vezel te verkrijgen met technieken die poederdiffractie en vezeldiffractie worden genoemd. De kwaliteit van zulke structuren is echter over het algemeen minder dan die verkregen met eenkristaldiffractie.\nMateriaalkunde.\nDiffractie is een veel gebruikte materiaalkarakteriserings-techniek in de materiaalkunde. In een kristal is het vaak makkelijk te zien wat het effect van de kristallijne structuur is, omdat het kristal op macroscopische schaal de atomaire structuur weerspiegelt. Bovendien hangen fysische eigenschappen vaak af van roosterdefecten. De studie van een kristalstructuur is een belangrijke voorwaarde voor het begrip van deze defecten. Met behulp van poederdiffractietechnieken kunnen verder spanningen in materialen direct worden gemeten.\nIn materialen met een aantal verschillende vaste fasen kan de kristallografie worden gebruikt om de verschillende fasen te herkennen. Omdat in elke fase de cel verschilt, of ten minste de rangschikking van de atomen, verandert het diffractiepatroon bij een faseovergang. Iedere fase kan zo worden herkend. Fasen die alleen onder heel hoge drukken voorkomen kunnen ook worden bestudeerd door ze in speciale monsterhouders, in diamantdrukcellen op te sluiten. Het diffractiepatroon van een kristal hangt van de ori\u00ebntatie van het kristal af.\nMetallurgie.\nR\u00f6ntgendiffractie wordt ook bij metalen toegepast. Een voorbeeld is ijzer, dat bij kamertemperatuur een lichaamsgecenterde kubische cel heeft, maar bij verhitting overgaat in een dichter gestapelde vlakkengecenterde kubische cel. De kennis van deze faseovergang verklaart waarom het volume bij die temperatuur plotseling afneemt.\nDe eigenschappen van supergeleidende materialen kunnen met behulp van kristallografie worden bestudeerd. \nMineralogie.\nIn de mineralogie en geologie wordt kristallografie veelvuldig gebruikt om mineralen te herkennen.\nEen voorbeeld van een eigenschap die met de kristalstructuur verband houdt, is de structuur van klei: veel van de mineralen in klei vormen kristallen die dun en plaatvormig zijn. Het feit dat deze plaatjes gemakkelijk langs elkaar kunnen schuiven, kunnen de macroscopische eigenschappen van klei verklaren.\nDoordat bij kristallografie een monster niet wordt vernield, kan bij de analyse dat een edelsteen echt is, van diffractie gebruik worden gemaakt als identificatietechniek.\nOrganische chemie.\nIn de organische en organometaalchemie wordt diffractie gebruikt als analytische techniek: men kan hiermee aantonen of er is gemaakt wat men wilde maken. De enige voorwaarde is dat de stof kristallijn moet zijn of kan worden uitgekristalliseerd.\nBiologie.\nR\u00f6ntgenkristallografie is de belangrijkste methode om de moleculaire structuur van eiwitten en andere biopolymeren te bepalen. Zo was bijvoorbeeld de helixstructuur van DNA afgeleid uit een diffractie-experiment. Diffractiepatronen van biologisch belangrijke moleculen zijn zeer complex, en er zijn andere rekentechnieken nodig om de structuur van deze grote moleculen op te lossen. Er wordt ook vaak van synchrotrons gebruikgemaakt als bron voor de r\u00f6ntgenstraling, omdat ze door een veel grotere intensiteit dan andere bronnen, kunnen worden gebruikt voor veel kleinere en zwakker verstrooiende kristallen.\nDe structuur van eiwitten wordt in de farmacie gebruikt om het mechanisme van eiwitten te kunnen begrijpen, en om te kunnen ingrijpen in de werking als dat nodig is om een ziekte te bestrijden."}
{"id": "10022", "revid": "1197040", "url": "https://nl.wikipedia.org/wiki?curid=10022", "title": "Small-angle X-ray scattering", "text": "Small-angle X-ray scattering (meestal afgekort tot SAXS) of kleine-hoekverstrooiing van r\u00f6ntgenstraling is een bijzondere toepassing van r\u00f6ntgendiffractie die vooral veel voor analyse van polymeren gebruikt wordt.\nDe loodrechte afstand tussen vlakken van gelijke strooiingsfase is door de wet van Bragg bepaald als (met de golflengte van de gebruikte r\u00f6ntgenstraling):\nDaardoor is bij een vaste golflengte de waarde van naar verhouding groot bij lage hoeken. Een veelgebruikt bereik is 30 tot 0,5\u00a0nm, hoewel er metingen tot 1000\u00a0nm gedaan zijn. Dit nanometerbereik is een lastig gebied om goed in beeld te brengen en is in het laatste decennium bijzonder in de belangstelling. Het waarnemen van strooiing wordt steeds lastiger naarmate men tot lagere hoeken wil gaan omdat de niet-gestrooide straling (de primaire bundel) die veel en veel sterker is dan de gestrooide, zich erg dicht bij het signaal bevindt.\nSAXS wordt toegepast op vaste materialen, bijvoorbeeld op semi-kristallijne polymeren als polyetheen of polypropyleen om de lamellae-afstanden te bepalen, maar ook verdunde oplossingen van biologische materialen kunnen bestudeerd worden."}
{"id": "10023", "revid": "45556", "url": "https://nl.wikipedia.org/wiki?curid=10023", "title": "Small-angle neutron scattering", "text": "Small-angle neutron scattering (meestal afgekort tot SANS) ofwel neutronenverstrooiing onder kleine hoeken is de techniek die nauw verwant is aan \"small-angle X-ray scattering\" (een vorm van r\u00f6ntgendiffractie), maar maakt gebruik van neutronen in plaats van fotonen in het r\u00f6ntgenbereik."}
{"id": "10026", "revid": "470471", "url": "https://nl.wikipedia.org/wiki?curid=10026", "title": "Elisabeth Schwarzkopf", "text": "Olga Maria Elisabeth Frederike Schwarzkopf (Jarotschin (Posen, thans Jarocin, Polen), 9 december 1915 - Schruns (Oostenrijk), 3 augustus 2006) was een Duitse sopraan, die later de Britse nationaliteit aannam. Ze was gehuwd met de Britse platenproducent Walter Legge.\nCarri\u00e8re.\nNa de Musikhochschule te Berlijn doorlopen te hebben, debuteerde zij in 1938 als bloemenmeisje in Wagners laatste opera, \"Parsifal\". Korte tijd later werd zij lid van de NSDAP, trad op in \"Heimat\"-films en zong voor de SS aan het oostfront. Dat kwam haar later op een lange boycot in de Verenigde Staten te staan.\nEr bestaan vele opnamen van haar, waarvan verscheidene door kenners worden gerekend tot de mooiste interpretaties van operarollen of liederen die tot op heden zijn gemaakt - misschien ge\u00ebvenaard, maar nimmer overtroffen. Zij was bekend om haar buitengewoon mooie stem die zij met grote virtuositeit en met een niet aflatend streven naar perfectie gebruikte. Zij straalde een onaantastbaar kunstenaarschap uit, met een hoge stem die gekenmerkt werd door de totale technische perfectie in expressie en voordracht. De zeldzame kritiek die weleens werd uitgeoefend, wees op een zo grote aandacht voor de techniek van het zingen, dat de directe emotionele impact van het gezongene daarbij misschien weleens wat tekort kwam.\nMet name excelleerde Schwarzkopf in werken van Mozart, Richard Strauss (\"Vier letzte Lieder\"), Hugo Wolf en Stravinsky (\"The Rake's Progress\"). Schwarzkopf hield na het be\u00ebindigen van haar zangcarri\u00e8re nog regelmatig masterclasses, waarin zij soms genadeloze kritiek op jonge zangers uitte. Ze bleek een vreeswekkend strenge meesteres te zijn voor onder anderen de Nederlandse zangers Charlotte Margiono, Wendela Bronsgeest, Miranda van Kralingen, Maarten Koningsberger, Math Dirks en Nico van der Meel.\nElisabeth Schwarzkopf overleed op 90-jarige leeftijd in Oostenrijk.\nOnderscheiding.\nKoningin Elizabeth II benoemde haar in 1992 tot \"Dame Commander in de Orde van het Britse Rijk\" (DBE). Daarmee verwierf zij persoonlijke, niet-erfelijke adeldom en werd \"Dame Elisabeth\". In Duitsland werd zij in de Orde Pour le M\u00e9rite gekozen."}
{"id": "10029", "revid": "231402", "url": "https://nl.wikipedia.org/wiki?curid=10029", "title": "Sorteeralgoritme", "text": "Een sorteeralgoritme is een algoritme om elementen van een lijst in een bepaalde volgorde te zetten. In de geschiedenis van het programmeren zijn vele algoritmen voor deze taak bedacht die zich onderscheiden door verschillende snelheid, geheugengebruik en gedrag bij toename van het aantal te sorteren elementen. Het sorteren van bijvoorbeeld een pak speelkaarten stelt andere eisen dan het sorteren van het telefoonboek van New York.\nHet bestuderen van sorteeralgoritmen is in veel informaticaopleidingen een manier om veel aspecten van het gebruik van computers uit te leggen. Sorteeralgoritmen vinden ook toepassing bij datacompressie en geheugenbeheer.\nDonald Knuth heeft in zijn klassieke werk \"The art of computer programming\" een belangrijk deel aan sorteer- en zoekalgoritmen gewijd.\nEigenschappen.\nEigenschappen waarin sorteeralgoritmen verschillen zijn o.a.:\nAlgoritmen.\nEnige algoritmen zijn:\nVeel sorteerroutines die in programmeerbibliotheken voorkomen bestaan uit een aantal algoritmen die daar worden ingezet waar ze sterk zijn. Zo kan bijvoorbeeld \"quicksort\" voor lange lijsten goed worden gecombineerd met \"straight selection sort\" voor korte lijsten."}
{"id": "10030", "revid": "67781176", "url": "https://nl.wikipedia.org/wiki?curid=10030", "title": "Donald Knuth", "text": "Donald Ervin Knuth (Milwaukee, 10 januari 1938) is een Amerikaans informaticus.\nBiografie.\nDon Knuth werd geboren in Milwaukee. Hij is hoogleraar aan de Stanford-universiteit, tegenwoordig met emeritaat, en wordt in brede kring beschouwd als de vader van de informatica.\nZijn werk \"The Art of Computer Programming\" heeft hem al bij leven tot een legende gemaakt bij iedereen die iets met programmeren te maken heeft. Het bestaat uit:\nDe laatste vier delen van zijn magnum opus zijn nog niet voltooid, maar Knuth werkt er nog aan verder, ondanks zijn emeritaat. Van deel 4 is inmiddels het eerste sub-deel gepubliceerd.\nNaast de vele beschrijvingen van algoritmen, die een standaardwerk zijn, heeft Donald Knuth ook veel werk gedaan om programmeertechnieken te ontwikkelen. Een van de technieken die hij ontwikkelde is het zogenaamde literate programming: de programmacode bevat niet alleen de instructies voor de computer, maar ook de volledige documentatie voor het programma. Om dit in de praktijk te brengen heeft Donald Knuth zelf de programmeertaal Web ontwikkeld, die niet \u00e9\u00e9n maar twee compilers kent: \"tangle\" en \"weave\". De ene vertaalt de broncode naar programmacode, de ander naar documentatiecode. Om het \"web\" van alles te completeren werd de documentatiecode ook in de vorm van een programmeertaal gemaakt.\nOntevreden met de manier waarop zijn boeken werd vormgegeven door wetenschappelijke uitgevers, begon Knuth omstreeks 1970 aan een manier om het beter te doen. Hoewel hij hiervoor tijdens een sabbatical aanvankelijk een half jaar had uitgetrokken groeide het uit tot een project van een jaar of tien, oorspronkelijk geschreven in Pascal, later in de al genoemde taal Web. Niet alleen het programma maar ook de broncode werden openbaar gemaakt, en Knuth loofde beloningen uit voor iedereen die een bonafide bug kon vinden. Dit kostte hem minder geld dan men zou denken want ten eerste maakte hij niet veel fouten en ten tweede lijstten de meeste ontvangers een dergelijke cheque liever in dan hem te incasseren. Deze opmaaktaal werd TEX genoemd. Deze wat omslachtige originele schrijfwijze is tegenwoordig weer vervangen door TeX. TeX, spreek uit: \"tech\", niet \"teks\", omdat de laatste letter de Griekse \"chi\" voorstelt, werd in brede kring bekend en wordt vooral in de wiskunde, natuurkunde en informatica veel gebruikt. TeX werd gecompleteerd met het programma Metafont, dat lettertypen kan genereren en aanpassen.\nKnuth introduceerde in 1976 een methode om zeer grote getallen weer te geven: Knuths pijlomhoognotatie.\nSinds zijn emeritaat geeft Donald Knuth niet alleen colleges in de informatica, maar ook op andere gebieden. Hij is een gevraagd spreker om over zijn religieuze idee\u00ebn te spreken.\nOverige bibliografie.\n \"Things a computer scientist rarely talks about\", Stanford California: CSLI Publications, 2001, xi+257pp. ISBN 1-57586-327-8\nBeroemde quote.\nPas op voor bugs in de code hierboven; ik heb alleen maar bewezen dat hij juist is, ik heb hem niet geprobeerd."}
{"id": "10031", "revid": "1078671", "url": "https://nl.wikipedia.org/wiki?curid=10031", "title": "Decennium", "text": " \nEen decennium (meervoud: \"decennia\" of \"decenni\u00ebn\") is een periode van tien jaar. Het woord is afkomstig van het Latijnse \"decem\", dat tien betekent, in combinatie met \"annus\" voor \"jaar\". In een meer specifieke betekenis is een decennium een van de perioden van tien jaren waarin de jaartelling de tijd regelmatig indeelt. Het eerste decennium, gevolgd door het tweede decennium en zo verder. Het eerste decennium bestaat dan uit de eerste tien jaren, en begint met het jaar 1 en eindigt als er 10 jaren voorbij zijn, dus met het jaar 10. Het tweede decennium begint met het jaar 11 en eindigt met het jaar 20. Elk volgend decennium begint met een jaartal dat eindigt op 1 en eindigt met een jaartal dat door 10 deelbaar is, dus met een jaartal eindigend op 0. \nHoewel de Gregoriaanse kalender toen nog niet bestond, bestaat het eerste decennium - dus de eerste 10 jaren - uit de jaren 1 tot en met 10. Er is dus geen jaar 0. De internationale norm ISO 8601 gebruikt de proleptische gregoriaanse kalender en kent weliswaar een jaartal 0000, maar dat is het jaar 1 v.Chr., dus het jaar voor het jaar 1.\nDe internationale norm ISO 8601 laat een decennium beginnen met een zogenaamd decenniumjaar, een jaar met een jaartal dat deelbaar is door 10. De periode 1960 t/m 1969 (de jaartallen van vier cijfers die beginnen met 196) vormen een decennium, en wel de 60er jaren. Het eerste decennium van onze jaartelling bestaat dan uit [[10-19|de jaren 10 tot en met 19]. Zo'n decennium is dan bijvoorbeeld ook de periode van de jaren 2020 tot en met 2029, de [[2020-2029|\"jaren twintig\" van de 21e eeuw]]. Alle artikelen over de decennia in deze encyclopedie volgen deze indeling, bijvoorbeeld [[2010-2019]]. \nZie ook.\n[[Categorie:Decennium| ]]"}
{"id": "10032", "revid": "1138382", "url": "https://nl.wikipedia.org/wiki?curid=10032", "title": "Kameroen", "text": "Kameroen (uitspraak: [\u02cckam\u0259\u02c8run]), officieel de Republiek Kameroen (Frans: \"R\u00e9publique du Cameroun\", Engels: \"Republic of Cameroon\"), is een land in Centraal-Afrika, ontstaan op 1 januari 1961 door samenvoeging van Frans-Kameroen en een deel van Brits-Kameroen. Voor de Eerste Wereldoorlog was Kameroen een Duitse kolonie. In 2023 had Kameroen 28,7 miljoen inwoners.\nDankzij een politiek stabiel klimaat heeft het land een goede infrastructuur opgebouwd. Ook kent het land goede landbouw en olie-industrie. Er is een tendens naar democratisering, maar tot dusver is de feitelijke macht in het land in handen van een kleine minderheid. De huidige president is Paul Biya en de premier is Joseph Dion Ngute.\nGeschiedenis.\nWaarschijnlijk zijn pygmee\u00ebn (onder andere Baka) de nazaten van de oudste bevolkingsgroep van het land. Bantoevolkeren zijn het gebied later binnengetrokken vanuit het noorden waarbij de pygmee\u00ebn steeds verder werden teruggedrongen in ontoegankelijk gebied (oerwoud) in het zuiden. Op hun beurt moesten de Bantoevolkeren eind 17e eeuw en begin 18e eeuw in het noorden inschikken voor de komst van islamitische volkeren (Haussa, Fulbe). De pygmee\u00ebn zijn veelal jagers-verzamelaars gebleven, terwijl de Bantoevolkeren vooral landbouwers zijn. De islamitische groep is vooral bekend van de (nomadische) veeteelt.\nKameroen werd in de 15e eeuw (1472) \"ontdekt\" door Portugezen onder leiding van Fern\u00e3o do P\u00f3. Tijdens een van hun vele reizen voeren ze langs de kust van Kameroen en waren ze onder de indruk van de grote garnalen in de rivieren, zodat ze het land \"Camar\u00f5es\" noemden, Portugees voor \"garnalen\".\nIn 1837 stond koning Bimbia een deel van de kuststrook af aan de Britten. Na het Congres van Berlijn van 1878 werd Kameroen echter een Duitse kolonie onder de naam Duits Noordwest-Afrika, vanaf 1901 \"Kamerun\" genoemd. Tijdens de Eerste Wereldoorlog (1914-1918) werd \"Kamerun\" door de Fransen en de Britten veroverd. Na de oorlog werd Kameroen opgesplitst in een Frans deel en een Brits deel, respectievelijk \"Cameroun\" (Frans-Kameroen) en \"Cameroons\" (Brits-Kameroen) genaamd. Beide gebieden waren echter geen koloni\u00ebn maar werden mandaatgebieden van de Volkenbond.\nIn 1922 kreeg Cameroun reeds beperkt zelfbestuur. Na de opheffing van de Volkenbond in 1946 werden Cameroun en Cameroons mandaatgebieden van de VN. In 1954 werd Cameroons onderdeel van de autonome Federatie van Nigeria.\nIn 1959 werd Cameroun onder de naam \"R\u00e9publique du Cameroun\" een autonome republiek binnen de Franse Gemeenschap. Nationalistisch leider El Hadj Ahmadou Babatoura Ahidjo van de \"Union camerounaise\" (UC) als premier. Een jaar later werd het land onafhankelijk met Ahidjo als president. Tijdens de onafhankelijkheidsviering (1 januari 1960) onderdrukten de nog aanwezige Franse troepen en de Nationale Garde van Cameroun een communistisch getinte revolte.\nIn 1961 werd in Cameroons een referendum gehouden onder de bevolking. Het zuiden (\"Southern Cameroons\") sprak zich hierin uit voor een federatie met Cameroun, het noorden sloot zich aan bij de onafhankelijke Federatie van Nigeria. Op 1 oktober 1961 werden de \"R\u00e9publique du Cameroun\" en Cameroons samengevoegd tot de Federale Republiek Kameroen. Ahidjo werd federaal president en zowel Cameroun (nu Oost-Kameroen genaamd) en Southern Cameroons (nu West-Kameroen genaamd) werden autonome provincies met eigen premiers.\nIn 1966 fuseerden Ahidjo's UC en de partij van West-Kameroenese John Ngu Foncha \u2013 de \"Kamerun National Democratic Party\" \u2013 tot de \"Union nationale camerounaise\". Andere oppositiepartijen werden verboden. Om zijn positie als president te versterken werd in 1972 de federale structuur van Kameroen opgeheven door middel van een referendum en werd Kameroen onder de naam Republiek Kameroen een gecentraliseerde (unitaire) eenheidsstaat. Ahidjo's autoritaire bewind, steunde vooral op Frankrijk en West-Europese landen. De gevangenissen zaten vol met opponenten en mensen die kritiek op zijn bewind hadden.\nIn 1982 trad Ahidjo om onduidelijke redenen als president af. Paul Biya, minister-president sinds 1972, volgde hem als president op. Ahidjo bleef echter als partijleider van UNC een machtsfactor; ( het was door toedoen van Paul Biya dat de toen zieke president Ahidjo onder dwang was afgetreden, dus van veel macht was geen sprake)\nIn 1984 dwong Biya Ahidjo al zijn functies op te geven. Tijdens het partijcongres van de UNC werd Biya tot partijvoorzitter gekozen. Hij wijzigde de naam van de UNC in \"Rassemblement D\u00e9mocratique du Peuple Camerounais/Cameroonian People's Democratic Rally\" (RDPC/CPDR). Biya werd in hetzelfde jaar tot president gekozen. Noorderlingen, die tot dan toe geen invloed hadden, werden op belangrijke posten benoemd. Niet iedereen was blij met de nieuwe machtspositie. Een groep zuidelijke militairen pleegden nog in 1984 een mislukte coup.\nOnder Biya bleven de banden met het Westen en Frankrijk hecht. Na de val van de communistische regimes in Oost-Europa woei een democratische wind over de wereld. Frankrijk, de VS en Europa dwongen Biya om democratische hervormingen door te voeren. Uiteindelijk stond Biya in 1991 de vorming van oppositiepartijen toe. Bij de verkiezingen van 1992 behaalde de RDPC/CPDR 88 van de 180 parlementszetels en bleef de grootste partij. Bij de presidentsverkiezingen werd Biya met 40% van de stemmen herkozen.\nBegin 1994 waren er spanningen met Nigeria over een grensgebied. Beide landen claimden het olie- en visrijke gebied. In 1995 doken er afscheidingsbewegingen op die streefden naar afscheiding van Engelstalig Kameroen.\nBij de verkiezingen van 1996 won de oppositie in 13 steden. De president weigerde echter burgemeesters van de oppositie te benoemen en benoemde regeringsgezinde burgemeesters. Ofschoon sindsdien sprake is van burgerlijk ongehoorzaamheid tegen het regime van Biya, weet hij niet van wijken. In 2004 werd hij als president herkozen met meer dan 80% van de stemmen door middel van (door internationale waarnemers genoemde) verkiezingsfraude. In de zomer van 2005 werd een aantal demonstraties van de oppositie voor eerlijkere verkiezingen door onder andere betere controle, technieken (inzet van computers bij tellen) enz. de kop ingedrukt door het leger en illegaal verklaard door de president Biya. Feitelijk is Kameroen een zogeheten schijndemocratie.\nDe Nationale Assembl\u00ebe nam een wet aan waardoor de president ook voor een zesde maal gekozen kon worden. In 2011 werd Biya met 78% van de stemmen gekozen tot president. Het Franstalige deel van het land wordt bevoordeeld t.o.v. het Engelstalige deel. In januari 2017 werd internet afgesloten en buitenlandse journalisten de mond gesnoerd.\nBestuurlijke indeling.\nKameroen is ingedeeld in tien regio's. Elk van deze regio's is dan weer opgedeeld in een aantal departementen. Een departement kent als onderverdeling het arrondissement en eventueel het district. Op lokaal niveau bestaan de stedelijke gemeenschappen (\"communaut\u00e9 urbaine/urban community\"), arrondissementsgemeenten (\"commune d'arrondissement\"), stedelijke gemeenten (\"commune urbaine/urban commune\") en de plattelandsgemeenten. (\"commune rurale/rural commune\")\nGeografie.\nKameroen ligt tussen de landen Nigeria, Tsjaad, Centraal-Afrikaanse Republiek, Congo-Brazzaville, Gabon en Equatoriaal-Guinea.\nDe oppervlakte van Kameroen bedraagt . Dat is iets minder groot dan Frankrijk, maar ongeveer elf keer zo groot als Nederland en ongeveer vijftien maal zo groot als Belgi\u00eb.\nEen van de kratermeren in Kameroen is het Nyosmeer waar op 21 augustus 1986 door een limnische uitbarsting alle dieren en circa 1700 mensen door kooldioxide om het leven kwamen.\nDe politieke hoofdstad is Yaound\u00e9, maar de economische hoofdstad is eerder de kuststad Douala die grenst aan de Atlantische Oceaan (Baai van Biafra). Andere grote steden zijn Bafoussam, Garoua, Maroua en Ngaound\u00e9r\u00e9.\nPolitiek.\nOp politiek vlak kent Kameroen een stabiel, maar tevens verstikkend klimaat. Een aantal mensenrechtenorganisaties is er actief en ook de kerkelijke instanties proberen de wantoestanden aan te klagen en te verlichten. Tegelijk willen ze de mensen bewuster en weerbaarder maken. De pers is vrijer dan vroeger, maar moet nog steeds op haar tellen passen. Journalisten hebben hardhandig het belang van zelfcensuur leren kennen.\nParlementsverkiezingen vinden in Kameroen om de zes jaar plaats (voor het laatst in februari 2020), presidentsverkiezingen elke zeven jaar (voor het laatst in oktober 2018). De huidige president is Paul Biya, die sinds 1982 aan de macht is. Hij won sinds zijn aantreden alle presidentsverkiezingen, vaak met een overgrote (volgens de oppositie frauduleuze) meerderheid. De premier van Kameroen is sinds januari 2019 Joseph Dion Ngute.\nOok al is Kameroen een republiek, met een parlement en regering, de oude machtsstructuren bestaan nog steeds, zoals in zoveel Afrikaanse landen. In het geval van Kameroen betekent dit dat de oude stam-koningen (Fon's genaamd) veel informele macht bezitten, en vaak een minister eerst met hen overlegt alvorens bepaalde beleidsmaatregelen te treffen.\nDaarnaast bestaat er de Brigade Mixte Mobile, een geheime politie.\nParlement.\nHet Parlement van Kameroen bestaat uit twee Kamers, de Nationale Vergadering en de Senaat. Beide organen zijn feitelijk ondergeschikt aan de regering van president Biya.\nCorruptie.\nEen van de grote problemen in Kameroen is de aanhoudende corruptie. Niet alleen op regeringsniveau maar in alle lagen van de samenleving. Kameroen stond in 2017 op de 153ste (in 2009: 146) plaats in de lijst van 180 landen volgens de jaarlijkse Corruption Perceptions Index van Transparency International. Nederland stond datzelfde jaar op de 8e plaats en Belgi\u00eb en de Verenigde Staten deelden de 16e plaats.\nBevolking.\nDemografie.\nEr wonen 28.647.293(2023) mensen in Kameroen, inwoners van Kameroen worden Kameroeners genoemd. Daarvan is bijna 8 miljoen onder de 18 jaar en bijna 2,5 miljoen onder de 5 jaar. De bevolkingsdichtheid komt daarmee uit op 51 inwoners per km\u00b2. In 2010 was de levensverwachting bij geboorte 55 jaar, een stijging van drie jaar in vergelijking tot 1990. In 2017 was het sterftecijfer 9,6 per 1000 inwoners en het geboortecijfer 35,4 per 1000 inwoners. In 2010 was het vruchtbaarheidscijfer 5,1, een forse daling in vergelijking tot 1990 toen het cijfers nog op 6,4 stond.\nIn 2018 leeft minder dan de helft van de bevolking op het platteland en ongeveer 55% in de steden.\nEr worden 79% van de kinderen geregistreerd bij de geboorte (2000). Op het platteland gaat het om 58%, in de stedelijke gebieden om 86%. Ongeveer de helft van de kinderen (tussen 5 en 14 jaar) doet aan kinderarbeid. Voor de kinderen tot 11 jaar, betekent dit dat ze 28 uur per week moeten werken. Voor de leeftijdscategorie 12-14 jaar bedraagt de werkweek 42 uur.\nEtnische groepen.\nIn Kameroen leven er meer dan 230 etnische groepen. Het is, meer dan andere Afrikaanse landen, een \u201cveelvolkerenstaat\u201d. Alle hebben een eigen taal. \nDe voornaamste bevolkingsgroepen zijn:\nTaalgroepen.\nHoewel in Kameroen overwegend Frans wordt gesproken, is een belangrijke minderheid van ongeveer 20% Engelstalig, voornamelijk in het westen van het land, de regio's Nord-Ouest en Sud-Ouest. Wrijvingen tussen de Engelstalige gemeenschap, die zich achtergesteld voelt, en de centrale regering, hebben al vaker geleid tot onlusten en zelfs een afscheidingsbeweging die van de Engelse regio een onafhankelijk \"Ambazoni\u00eb\" wil maken.\nReligie.\nKameroen heeft een groot aantal godsdiensten. De voornaamste zijn het katholicisme (circa 30%), het protestantisme (23%), de islam (22%) en animistische godsdiensten (25%). De christenen wonen voornamelijk in het zuiden en het westen van het land. In het noorden van Kameroen overheerst de islam.\nKameroen werd op het einde van de negentiende eeuw gekerstend door Duitse pallottijnen. Anno 2022 telt de Katholieke Kerk in Kameroen 26 bisdommen, waarvan vijf aartsbisdommen.\nMensenrechten.\nKameroen zet zich niet actief in voor handhaving en bescherming van de mensenrechten. Hoewel de mensenrechtensituatie verbeterd is, blijven er schendingen optreden. Er zijn regelmatig protesten hiertegen, vooral tegen het verbod op homoseksualiteit.\nOnderwijs.\nKameroen doet het, in vergelijking met andere Afrikaanse landen, niet slecht op het vlak van onderwijs. In 2015 konden 81,2% van de jongens en 68,9% van de meisjes van 15 jaar en ouder lezen en schrijven.\nEconomie.\nIn 2017 was het bruto nationaal product (bnp) US$\u00a035 miljard (2000: US$\u00a010 miljard). Per hoofd van de bevolking was dit US$\u00a01450 en volgens de Wereldbank Atlasmethode US$\u00a01360. (2000: US$\u00a0680).\nDe economie steunt voor zo'n 15% op de landbouw al is het aandeel in de totale werkgelegenheid fors hoger. Naast voedingsgewassen zoals ma\u00efs, bonen en sorghum voor eigen gebruik, telen ze tevens koffie, katoen, rubber, bananen en cacao voor de export. De olievoorraden, die vroeger voor een belangrijke inkomst zorgden, zijn tevens uitgeput. Het aandeel van de industrie in de totale economie was ongeveer een kwart in 2017. De belangrijkste producten die ingevoerd worden zijn machines, elektronica, transportmiddelen, brandstoffen en voedsel. Belgi\u00eb is na China (16,8%), Frankrijk (16,6%) en Nigeria (12,3%) de belangrijkste importeur van goederen in Kameroen (5,3%) (2011).\nKameroen heeft net als andere Afrikaanse landen te maken met een stijgende armoede. In 2017 leefde 40% van de bevolking onder de nationale armoedegrens en een kwart van de bevolking had een dagelijks inkomen van minder dan US$\u00a01,90. Kameroen kreeg in 2017 ongeveer 750 miljoen dollar ontwikkelingshulp, wat overeenkomt met 2% van het totale bnp.\nKameroen heeft de buitenlandse schulden fors afgebouwd. In 2000 had het schulden ter waarde van US$\u00a010,6 miljard, maar in 2010 was dit gedaald naar US$\u00a03,2 miljard. In 2017 was de schuld weer toegenomen, maar door de groei van de economie is de hogere schuld geen groot financieel probleem.\nDe munteenheid is de CFA-frank.\nIn 2018 is de bouw gestart van de Nachtigal waterkrachtcentrale in de rivier Sanaga. De oplevering staat gepland voor 2024. Er komen zeven francisturbines met een totale capaciteit van 420 megawatt (MW). Eenmaal gereed is het de grootste elektriciteitscentrale van het land. De centrale ligt op zo'n 50 kilometer ten noorden van de hoofdstad Yaound\u00e9.\nGezondheid.\nDe gezondheidszorg in Kameroen is voor velen onbetaalbaar. Sociale verzekeringen bestaan er niet. Daarom speelt de traditionele geneeskunde nog steeds een belangrijke rol. In de meeste ziekenhuizen moet de pati\u00ebnt of diens familie bovendien betalen voor de diensten van een dokter of verpleger.\n63% van de bevolking heeft toegang tot drinkwater. In de steden loopt dit op tot 84%, maar op het platteland is dit maar 41%.\nDe overheid organiseert voor alle kinderen gratis inentingen.\nInentingen:\nGegevens over de inentingen tegen hepatitis zijn onbekend. Kindersterfte onder de 5 jaar is 136 op 1000.\nHet hiv/aidsvirus woekert ook in Kameroen hevig. Een kleine 7% van de 15- tot 49-jarigen is besmet met het hiv/aidsvirus. Over de hele bevolking zijn er al ongeveer 560.000 besmette personen. Ontluisterend is dat maar 46% van de vrouwen weet dat het gebruik van een condoom preventief werkt tegen het hiv/aidsvirus. Cijfers over mannen zijn niet bekend. 26% van de vrouwen van 15 tot 49 jaar gebruiken geregeld anticonceptie middelen.\nFeestdagen.\nKameroen is evenals enkele West-Afrikaanse landen een land met zowel een christelijke als een islamitische bevolkingsgroep. Daarom worden er naast de christelijke feestdagen ook islamitische feestdagen en de vastenperiode ramadan gerespecteerd.\nAls datum voor de Nationale feestdag van Kameroen geldt 20 mei. Het land heeft geen eenduidige onafhankelijkheidsdatum. Het trustgebied van de Verenigde Naties dat bekend stond als Frans Kameroen werd op 1 januari 1960 onafhankelijk van Frankrijk. Brits Zuid-Kameroen veranderde de status van een trustschap onder Brits bestuur in een federale staat op 1 oktober 1961. De regering koos 20 mei als nationale feestdag van Kameroen ter herdenking van het nationaal referendum over de afschaffing van het federale regeringssysteem en de oprichting van de eenheidsstaat onder het bewind van de toenmalige president Ahmadou Babatoura Ahidjo in 1972.\nAls offici\u00eble feestdagen gelden:\nToerisme.\nKameroen wordt ook wel \"Petite Afrique\" of \"Klein Afrika\" genoemd. Dit omdat binnen het land bijna alle denkbare Afrikaanse natuursoorten te vinden zijn: tropisch regenwoud in het zuidoosten, bergen in het westen, savanne in het midden en in het noorden de Sahel en woestijngebieden."}
{"id": "10033", "revid": "231402", "url": "https://nl.wikipedia.org/wiki?curid=10033", "title": "Tony Hoare", "text": "Charles Anthony Richard Hoare (Colombo (toenmalig Ceylon), 11 januari 1934) is een Brits informaticus wiens naam altijd verbonden zal blijven aan het door hem uitgevonden sorteeralgoritme quicksort. Hij is \"James Martin Professor of Computing\" aan de Universiteit van Oxford, met emeritaat. In 2000 werd Hoare geridderd en mag zich sindsdien \"Sir Tony Hoare\" noemen.\nHoare is ook bekend van de zogenaamde Hoaretriples. Dit is een notatie {P} S {Q}, waarin \"P\" en \"Q\" formeel-logische uitdrukkingen zijn, en \"S\" staat voor een algoritme of computerprogramma. Deze schrijfwijze betekent: Als aanvankelijk \"P\" waar is, en \"S\" wordt uitgevoerd, is daarna \"Q\" waar. Hierop kan logica toegepast worden, en deze wordt gebruikt om correctheid van computerprogramma's te bewijzen.\nIn 1980 ontving hij de Turing Award van de Association for Computing Machinery:\nIn 1985 ontving hij de Faraday Medal.\nIn 1998 hield hij in Den Haag de NWO-Huygens lezing; 'The science of computing and the engineering of software'.\nHij beschouwt zijn invoering van de null-referentie in ALGOL W in 1965 als zijn grootste fout: \"I call it my billion-dollar mistake.\""}
{"id": "10034", "revid": "9284", "url": "https://nl.wikipedia.org/wiki?curid=10034", "title": "Hoare", "text": ""}
{"id": "10036", "revid": "1363959", "url": "https://nl.wikipedia.org/wiki?curid=10036", "title": "Complexiteitsgraad", "text": "De complexiteitsgraad van een bepaald algoritme is de manier waarop dat algoritme zich gedraagt als de grootte van het op te lossen probleem toeneemt.\nPrincipes van complexiteit.\nDe basis.\nDe bestudering van de complexiteit van een gegeven algoritme is een van de centrale bezigheden van de tak van wiskunde en informatica die bekendstaat als complexiteitstheorie. Binnen de complexiteitstheorie wordt onder meer gekeken naar hoe een gegeven wiskundig probleem precies opgelost wordt \u2013 letterlijk in de zin van \"Welke stappen moeten ondernomen worden om van een probleemstelling tot een oplossing te komen?\"\nOm deze vraag te kunnen beantwoorden, worden berekeningen in de complexiteitstheorie beschreven met een model van hoe berekeningen plaatsvinden: de zogeheten turingmachine. In dit model \u2013 dat het oplossen van problemen uiterst mechanisch benadert \u2013 wordt iedere berekening opgedeeld in een aantal zeer kleine stappen. Het aantal benodigde stappen om tot een oplossing van het probleem te komen, is de tijdscomplexiteit van het probleem.\nBehalve de \"tijdscomplexiteit\" bestudeert men soms ook de \"ruimtecomplexiteit\". De ruimtecomplexiteit betreft de relatie tussen probleemgrootte en de hoeveelheid geheugen die bij de berekening wordt gebruikt. Wanneer men spreekt van complexiteit zonder verdere aanduiding, wordt meestal in eerste instantie de tijdscomplexiteit bedoeld.\nAlgoritmen.\nDe complexiteitstheorie bekijkt de complexiteit van problemen echter in een algemenere zin dan te kijken naar ieder individueel probleem. Kijken naar iedere individuele opgave zou trouwens ook niet kunnen: bedenk dat je iedere twee natuurlijke getallen bij elkaar op kunt tellen en er zijn oneindig veel problemen om op te lossen. Bovendien is het bekijken van (bijvoorbeeld) iedere individuele optelling ook niet erg interessant.\nDe complexiteitsleer interesseert zich veel meer voor het bepalen van de complexiteit van hele klassen van problemen tegelijk \u2013 niet \"wat is de complexiteit van het oplossen van 2 + 3\", maar \"wat is de complexiteit van een algemene methode om twee natuurlijke getallen bij elkaar op te tellen\". Gelukkig staat het turingmachinemodel dit toe: het is mogelijk om voor een turingmachine een programma te schrijven, wederom in de vorm van een aantal simpele stappen die vaak herhaald worden, dat een hele klasse van problemen oplost. De complexiteitstheorie bestudeert de complexiteit van dit soort \"programma's\", algemene stappenplannen die een hele klasse van problemen oplossen. Een dergelijk stappenplan wordt overigens een algoritme genoemd.\nRelatieve complexiteit.\nUiteraard is het niet mogelijk om bij het bestuderen van een hele klasse van problemen een directe uitspraak te doen over de complexiteit. Hoe je het ook wendt of keert, het uitvoeren van het product\nduurt langer dan het uitvoeren van het product\nzelfs al is de \"algemene methode\" van oplossen hetzelfde.\nOm toch algemenere uitspraken te kunnen doen over de complexiteit van algoritmes, drukt de complexiteitstheorie de complexiteit van een algoritme uit in termen van het aantal stappen dat een gegeven algoritme nodig heeft ten opzichte van de grootte van de invoer.\nUiteraard is het daarvoor wel nodig dat voor iedere invoer een concept van \"grootte\" bestaat. Gelukkig is dat geen probleem \u2013 het turingmachinemodel is dusdanig dat iedere invoer een grootte \"moet\" hebben (het benodigde aantal posities op de band). De complexiteit van een gegeven algoritme wordt nu uitgedrukt in het aantal stappen dat het algoritme moet zetten om tot een oplossing te komen, ten opzichte van de grootte van de invoer. Bijvoorbeeld, als een invoer de grootte\nheeft, dan zou gezegd kunnen worden dat de complexiteit van een gegeven algoritme gelijk is aan\nComplexiteit en orde-groottes.\nGrootte-ordes.\nZoals hierboven beschreven, wordt de complexiteit van een gegeven algoritme uitgedrukt in termen van de grootte van de invoer voor dat algoritme. Dit leidt voor ieder algoritme A tot een uitdrukking die de complexiteit C(A) van A weergeeft. Door het bestaan van dergelijke uitdrukkingen wordt het mogelijk om algoritmen met elkaar te vergelijken, wat complexiteit betreft.\nNaast directe vergelijking, maakt de complexiteitsleer echter ook gebruik van een wat grovere indeling van algoritmen naar complexiteit, de zogeheten \"grootte-ordes\". Zoals we zullen zien zijn grootte-ordes niet erg precies. Maar ze hebben wel het voordeel dat je algoritmen langs grote lijnen in kunt delen in een overzichtelijke hi\u00ebrarchie van \"klassen van algoritmen\". En dat vinden wiskundigen fijn, want een dergelijke hi\u00ebrarchie maakt het mogelijk om in abstractere zin te redeneren over het geheel van al de oneindige aantallen algoritmen die je mogelijk zou kunnen verzinnen.\nBij de grootte-orde van een algoritme A wordt alleen maar gekeken naar het deel van de uitdrukking C(A) dat de grootte van C(A) het meest bepaalt. Hadden we eerder het voorbeeld dat de exacte complexiteit van een algoritme gelijk was aan\ndan geldt dat de grootte-orde van dit algoritme simpelweg gelijk is aan formula_4. We zeggen dan dat het algoritme \"kwadratisch\" is qua grootte-orde. Hetzelfde geldt voor \"lineare\" algoritmen (grootte-orde formula_1), \"kubisch\" (formula_6), \"vierde-machts\" (formula_7) en zelfs \"exponentieel\" (bijvoorbeeld formula_8).\nOrde-notaties.\nEr zijn verschillende manieren om grootte-ordes van algoritmen weer te geven, die allemaal gebruikmaken van een polynomiale uitdrukking. Deze notaties hebben echter allemaal een eigen betekenis, een eigen idee dat tot uitdrukking gebracht wordt.\nDe belangrijkste orde-notaties die gebruikt worden, geven aan dat een gegeven algoritme \"ten hoogste\" een bepaalde complexiteit heeft, \"ten minste\" een bepaalde complexiteit heeft en \"precies\" een bepaalde complexiteit heeft.\nBegrenzing van boven.\nBegrenzing van boven drukt uit dat een gegeven algoritme A \"ten hoogste\" een bepaalde complexiteit heeft. Deze begrenzing van A wordt vaak aangegeven met een notatie die in de wiskunde de \"grote-O\" notatie genoemd wordt (maar eigenlijk is het niet een O, maar een hoofdletter omicron, de Griekse letter).\nDe grote-O notatie heeft de volgende vorm:\nwat wil zeggen \"de complexiteit van A is ten hoogste een uitdrukking f(N); deze uitdrukking is een polynoom in N, waarbij N de grootte is van de invoer\".\nFormeel is de betekenis van de grote-O notatie als volgt gedefinieerd:\nHet bovenstaande wil zeggen: vanaf een bepaalde invoergrootte N wordt A van bovenaf begrensd door functie g, maal een constante factor c. Oftewel: vanaf probleemgrootte N is de waarde g(n) altijd groter dan het aantal stappen dat A nodig heeft om een probleem met invoergrootte n op te lossen. Daarmee is g een bovengrens voor de complexiteit van A.\nVeel voorkomende O-functies zijn\nBegrenzing van onder.\nAnaloog aan de grote-O notatie voor begrenzing van boven, kennen we ook een notatie die aangeeft dat een algoritme \"ten minste\" een bepaalde complexiteit heeft: de grote-omega notatie. Deze heeft een soortgelijke vorm als die van de grote-O notatie:\nDe formele definitie van deze notatie is als volgt:\nOftewel, vanaf een bepaalde invoergrootte N wordt A van onder af begrensd door functie g, maal een constante factor c.\nDe bekende grootte-ordes die we gezien hebben bij de grote-O notatie zijn ook veelvoorkomend bij de grote-omega notatie.\nPrecieze orde.\nTen slotte is er de \"precieze begrenzing\" (binnen een bepaald, constant interval van afwijking). Hiervoor wordt een hoofdletter th\u00e8ta gebruikt en een begrenzing van grote-th\u00e8ta-orde is eigenlijk zowel een begrenzing van boven als van beneden.\nDe formele definitie van deze begrenzing is:\nOftewel, vanaf een bepaalde invoergrootte N wordt A van boven en van onder af begrensd door functie g, met een \"bewegingsruimte\" bepaald door formula_14 en formula_15.\nP en NP.\nNaast de bovengenoemde indeling in een hi\u00ebrarchie van complexiteit, kent de complexiteitstheorie nog een indeling: \"makkelijke\" en \"moeilijke\" problemen.\nDe makkelijke problemen zijn die problemen waarvoor een algoritme bekend is met een tijdscomplexiteit die een polynomiale uitdrukking is in de grootte van de invoer. Deze problemen vormen samen de verzameling P van in polynomiale tijd oplosbare problemen.\nDe moeilijke problemen zijn de problemen waarvoor een dergelijk algoritme \"niet\" bekend is.\nVan een groot aantal problemen is geen snel algoritme bekend; van een deel daarvan is bewezen dat zo'n algoritme niet kan bestaan. Wel zijn voor een groot aantal van deze 'computationeel moeilijke' problemen algoritmen bekend die niet met zekerheid de \"beste\", maar wel een \"goede\" oplossing geven, zogenaamde \"heuristische methoden\".\nEen eigenaardige klasse wordt gevormd door de NP problemen. Hoewel voor veel van deze problemen geen polynomiaal algoritme bekend is, geldt voor alle NP problemen dat een gegeven kandidaat-oplossing wel in polynomiale tijd gecontroleerd kan worden op correctheid (NP staat voor 'niet-deterministische polynomiaal').\nBinnen NP vormen de NP-volledige problemen een bijzondere groep. Er is bewezen dat ieder probleem in de verzameling van NP-problemen in polynomiale tijd omgeschreven kan worden naar een NP-volledig probleem. Dat wil zeggen, als je een algoritme hebt om een enkel NP-volledig probleem op te lossen, kun je dat algoritme gebruiken om \"ieder\" probleem in NP op te lossen. Als er dus ooit een polynomiaal algoritme wordt gevonden voor een NP-volledig probleem, kunnen daarmee alle NP-problemen in polynomiale tijd worden opgelost, waaruit zou volgen dat de verzameling NP gelijk is aan de verzameling P. Dit is een van de zwaardere onderzoeksgebieden binnen de complexiteitstheorie.\nVoorbeelden van NP-complete problemen zijn het handelsreizigersprobleem en het vervulbaarheidsprobleem."}
{"id": "10037", "revid": "97", "url": "https://nl.wikipedia.org/wiki?curid=10037", "title": "Programmeertaal Basic", "text": ""}
{"id": "10038", "revid": "92844", "url": "https://nl.wikipedia.org/wiki?curid=10038", "title": "Michael Boogerd", "text": "Michael Anthonie Boogerd (Den Haag, 28 mei 1972) is een voormalig beroepswielrenner. Hij was actief van 1994 tot en met 2007 en in die periode de succesvolste Nederlandse klassementsrenner. Zijn belangrijkste overwinningen zijn de Amstel Gold Race in 1999 en twee etappes in de Ronde van Frankrijk, een in \n1996 en een in 2002. Bovendien werd hij driemaal Nederlands kampioen. Boogerd gaf in 2013 toe tijdens zijn wielercarri\u00e8re doping te hebben gebruikt. \nCarri\u00e8re.\nBegin van zijn carri\u00e8re.\nBoogerd kreeg in 1994 zijn eerste profcontract bij de wielerploeg WordPerfect. Een jaar later veranderde dit team van naam en sponsor in Novell. In deze eerste twee jaar als professional reed Boogerd bescheiden ereplaatsen bij elkaar. Dit veranderde in 1996 toen Boogerd ging rijden in de wielerploeg van Rabobank, de opvolger van Novell. Rabobank wilde het Nederlandse wielrennen naar een hoger platform tillen en wilde dit doen door Nederlandse beloften meer kans te geven in grote wedstrijden en om structureel beloften naar de professionals door te laten stromen door middel van het RaboWielerPlan.\nDoorbraak.\nDit legde Boogerd geen windeieren, want hij mocht dat jaar naar de Tour de France. Hij won er de zesde etappe in Aix-les-Bains door in de stromende regen in de laatste kilometers met Melchor Mauri te ontsnappen aan het peloton. Hij bleef de Spaanse renner voor, toen deze zich in een van de laatste bochten verremde. Deze overwinning zien veel kenners als de doorbraak van Boogerd, want hij begon zich daarna steeds meer te ontwikkelen als een klassiekerspecialist en ronderenner. In 1997 en 1998 werd Boogerd Nederlands kampioen bij de professionals en presteerde hij goed in de Tour de France. In 1997 werd hij zestiende en in 1998, in een door dopingschandalen uitgedund peloton, vijfde. In 1999 behaalde Boogerd overwinningen in Parijs-Nice en de Amstel Gold Race, waar hij Lance Armstrong in de sprint versloeg.\nRonde van Frankrijk.\nDe Tour van het jaar 1999 verliep minder goed voor Boogerd en hij sloot deze editie af als 56e. In 2000 reed Boogerd de Tour de France niet uit vanwege een valpartij en ondanks enkele overwinningen in Itali\u00eb was dat jaar teleurstellend voor hem.\nIn 2001 kwam hij sterk terug. Het voorjaar was overweldigend met overwinningen in de Challenge Mallorca, Brabantse Pijl, etappes in de Ronde van Valencia en de Tirreno-Adriatico en het eindklassement van de Catalaanse Week. Ook in de Tour de France reed Boogerd goed en werd hij tiende in het eindklassement. Na de Ronde van Frankrijk reed Boogerd een goede Ronde van Rijnland-Palts waar hij de eerste etappe won. Tijdens het wereldkampioenschap dat jaar in Lissabon reed hij met Erik Dekker een sterke finale, waarbij hij in de laatste kilometer een aanval plaatste om een sprint te vermijden. Dit mislukte en Boogerd eindigde in het peloton.\nLa Plagne.\nHet jaar 2002 begon redelijk, ook al won hij niets in het voorjaar. Hij reed zijn eerste Giro d'Italia, die hij zonder kleerscheuren doorkwam. Daarna volgde de Tour de France. Bij een van de etappes werd hij derde achter David Millar en David Etxebarria. Hij won de zestiende etappe die doorging als de Koninginnenrit met de Galibier, T\u00e9l\u00e9graphe, Madeleine en de finish op La Plagne. Boogerd ging vroeg in de etappe in de aanval en kreeg een aantal vluchters mee, maar die reed hij er een voor een af. Tegenaanvallen van Carlos Sastre en Lance Armstrong sloeg hij af.\nLater dat jaar won Boogerd de zesde etappe in de Ronde van Nederland.\n\"Eeuwige tweede\".\nHet jaar 2003 begon goed voor Boogerd met een overwinning in de Brabantse Pijl. De Tour verliep wat moeizamer dan andere jaren maar hij werd desondanks 32e. In 2004 en 2005 kon Boogerd geen overwinningen op zijn erelijst bijschrijven. Desondanks reed Boogerd sterke voorjaren met vooral tweede plaatsen in bijvoorbeeld de Amstel Gold Race en Luik-Bastenaken-Luik. Boogerd eindigde diverse malen in de top tien van een klassieker.\nIn 2006 kon Boogerd eindelijk weer een overwinning noteren. Hij werd Nederlands kampioen door in de finale af te rekenen met de jonge Sebastian Langeveld. De Tour die daarop volgde was een succes voor de Rabobank-wielerploeg, waar Boogerd nog steeds voor reed. Boogerd klom als nooit tevoren met de besten mee omhoog. In de Pyrenee\u00ebn reed hij de ene favoriet na de andere uit het wiel om zo zijn kopman Denis Mensjov in een gunstige positie te zetten. Als kers op de taart won Mensjov deze etappe door Levi Leipheimer en Floyd Landis in de sprint te verslaan. Uiteindelijk werd Boogerd dertiende in het eindklassement.\nIn 2007 reed hij zijn laatste tour en eindigde in het klassement als twaalfde. Boogerd offerde zijn eigen kansen op voor zijn kopman (net als in 2006) en sleurde kilometers lang aan kop van de voorste groep in dienst van zijn kopman. Zijn ploegmaat en geletruidrager Michael Rasmussen moest echter van de technisch directeur Theo de Rooij de ronde vier dagen voor het einde verlaten omdat hij gelogen zou hebben over zijn verblijfplaats v\u00f3\u00f3r de ronde in juni.\nVolgens Thomas Dekker zette Boogerd tijdens deze Tour acht keer een spuit Dynepo van 2000 eenheden en kreeg hij om de dag cortisonen toegediend onder een vals attest. De woensdag voor de proloog zou zijn gebleken dat hij een hematocrietwaarde van 50 had, wat precies op de grens is van wat is toegestaan. Om UCI-controles om de tuin te leiden zou Boogerd om zes uur 's ochtends op de donderdag voor de proloog een infuus met water ingebracht hebben.\nEinde carri\u00e8re.\nOp 19 april 2007 had Boogerd aangekondigd dat hij na afloop van het wielrerseizoen zou stoppen met wielrennen. Hij wilde dat de Ronde van Lombardije in oktober zijn laatste offici\u00eble wedstrijd zou zijn, maar door een val in een training het weekend erv\u00f3\u00f3r liep hij een knieblessure op, waardoor hij niet kon meedoen en het wereldkampioenschap enkele weken eerder zijn laatste profwedstrijd was. Voor het WK in Stuttgart maakte Boogerd samen met Thomas Dekker zijn voorraad Dynepo op. Op 21 oktober, de dag na de Ronde van Lombardije, nam hij afscheid van zijn supporters met een wielerkoers op de Cauberg die speciaal voor hem georganiseerd was.\nOp 26 november werd Boogerd benoemd tot Ridder in de Orde van Oranje-Nassau tijdens het jaarlijkse wielergala. Ook kreeg hij de NSP-prijs 2007 van de Nederlandse Sport Pers voor de sportman die het beste heeft samengewerkt met de sportpers. Op 2 december, voorafgaand aan de Rabo Beach Challenge waaraan hij deelnam, werd aan hem de sportpenning van de gemeente Den Haag uitgereikt. Eind 2007 verscheen zijn biografie \"Boogie\".\nDopinggebruik.\nOp 15 januari 2008 maakte de Duitse televisiezender ARD een deel van een vermoede klantenlijst openbaar van de Weense bloedbank HumanPlasma, eigendom van de Oostenrijker Stefan Matschiner. Op deze lijst stond de naam van Michael Boogerd, evenals die van zijn ex-ploeggenoten Rasmussen en Mensjov. De renners werd bloeddoping verweten. Op 17 januari 2009 trok de ARD de beschuldigingen in en bood via sportpresentator Michael Antwerpes excuses aan.\nOp zondag 12 juli 2009 werden zijn naam en die van Thomas Dekker genoemd door voormalig wielrenner Bernhard Kohl. Deze beschuldigde Boogerd opnieuw ervan klant te zijn geweest bij Matschiner. Op 6 november 2012 publiceerde de krant NRC Handelsblad een artikel waarin wederom werd gesteld dat Boogerd bloeddoping zou hebben gebruikt. In de maanden erna zouden veel ploeggenoten van hem uiteindelijk toegeven doping te hebben gebruikt, maar Boogerd bleef zwijgen.\nOp 6 maart 2013 bekende Boogerd dat hij van 1997 tot aan het eind van zijn carri\u00e8re in 2007 met doping vals gespeeld had. Hij had naar eigen zeggen in meerdere tijdvakken cortisonen en epo gebruikt en de laatste jaren van zijn wielerloopbaan bloedtransfusies ondergaan. Hij gaf expliciet aan geen andere verboden dopingmiddelen te hebben ingenomen. Volgens Boogerd had hij in die jaren ook schoon gereden, waaronder meerdere keren de Tour de France. Hij weigerde details te geven wanneer hij doping gebruikt had en wanneer niet. Ook noemde hij geen namen. De reden die hij noemde voor zijn dopinggebruik was dat hij zonder doping er bij de professionals niet aan te pas kwam.\nEen week eerder had Matschiner verkondigd dat hij Boogerd vier rekeningen had gestuurd voor geleverde diensten ter waarde van 16.940 euro. Matschiner bevestigde op de dag dat Boogerd zijn dopinggebruik openbaarde, dat hij de oud-wielrenner bloedzakken had geleverd, maar ook dat hij hem Dynepo had verkocht, een hormoon dat het aantal rode bloedcellen vermeerdert en eveneens op de lijst van verboden middelen staat.\nMet terugwerkende kracht werden diverse resultaten uit zijn palmares geschrapt.\nNa het wielrennen.\nAansluitend op zijn rennersloopbaan ambieerde Boogerd een technische functie bij de Rabobank wielerploeg. Daar was geen plaats voor hem en hij ging promotionele en marketingwerkzaamheden verrichten voor sponsor Rabobank, waar hij in augustus 2008 mee stopte. In 2008 werd de eerste \"Boogie's Extreme\" gereden. Met ruim 2700 deelnemers werden drie afstanden gefietst (100, 150 en 235 kilometer) in Valkenburg. Eind 2008 deed hij mee aan Ranking the Stars, een programma van BNN.\nIn het seizoen 2009 gaat Boogerd meer actief worden op televisie, als presentator van \"Wielerland TV\" op RTL7. Dit wekelijkse programma begon op 18 april. Daarnaast schuift hij aan bij De Avondetappe van Mart Smeets.\nOp 15 april 2011 won hij de finale van \"Sterren Dansen op het IJs\" bij SBS6. Boogerd is met enige regelmaat aanwezig bij de NOS als co-commentator bij wielrenwedstrijden. Met Maarten Scholten stelde hij voor 2012 en 2013 het handboek voor de Tour de France samen waarin het naslagwerk voor de etappes, renners en ploegen is opgenomen.\nVanaf 2013 is Boogerd analist bij het programma Tour du Jour en commentator voor Eurosport tijdens de Ronde van Frankrijk.\nBoogerd trad begin 2015 aan als nieuwe teamleider van de pro-continentale wielerploeg Team Roompot. In januari 2016 werd hij echter geschorst voor werkzaamheden in de wielersport tot 21 december 2017, vanwege dopinggebruik tijdens zijn carri\u00e8re als wielrenner. Hij stopte daarom als teamleider.\nIn het najaar van 2018 was Boogerd een van de deelnemers aan het programma \"Boxing Stars\". Hij won de eerste ronde van Thomas Cox. In de halve finale verloor Boogerd de wedstrijd van Dan Karaty. Een aantal dagen later raakte Karaty geblesseerd en moest op doktersadvies stoppen. Boogerd nam daarom de finale van hem over. Hij vocht hierbij tegen Rein van Duivenboden.\nIn 2023 deed Boogerd mee aan het programma \"Special Forces VIPS\" waar hij in aflevering 6 opgaf na een handinfectie. In 2024 deed hij mee als secret singer aan het programma \"Secret Duets\". In datzelfde jaar deed hij samen met Barbara Barend mee aan het programma \"\".\nPriv\u00e9.\nBoogerd trouwde in 2002 met voormalig Miss Nederland Nerena Ruinemans. In 2004 werd hun zoon geboren. In november 2009 ging het stel uit elkaar. Sinds 2011 woont Boogerd in Belgi\u00eb en heeft hij een relatie met zijn Sterren Dansen op het IJs-partner Darya Nucci. Zij hebben samen twee dochters.\nPalmares.\nBoogerd heeft in totaal 41 overwinningen op zijn naam staan. In 1997 en 1998 werd hij Nederlands kampioen.\nDoorgestreepte resultaten zijn het gevolg van een diskwalificatie wegens dopinggebruik.\nResultaten in voornaamste wedstrijden.\nDoorgestreepte resultaten zijn het gevolg van een diskwalificatie wegens dopinggebruik.\nOlympische Spelen.\n2004 - Wegwedstrijd: Niet Gefinisht"}
{"id": "10040", "revid": "830708", "url": "https://nl.wikipedia.org/wiki?curid=10040", "title": "Europoort", "text": "De Europoort is een industrie- en havengebied ten zuiden van de Nieuwe Waterweg en ten noorden van het Hartelkanaal, ten oosten van de Maasvlakte en ten westen van de Botlek. Het gebied behoort tot de gemeente Rotterdam en is 3600 ha groot.\nDe Europoort vormt samen met de Botlek een van de omvangrijkste petrochemische-industriegebieden van de wereld. Aan het begin van het Calandkanaal vindt ertsoverslag plaats bij Ertsoverslagbedrijf Europoort. In het oosten van het Europoort-gebied vindt overslag van auto's, staal en houtproducten plaats op gespecialiseerde terminals.\nHet gebied werd tussen 1958 en 1964 aangelegd op het eiland Rozenburg dat daarvoor grotendeels vergraven werd. Behalve het dorp Blankenburg (400 inwoners) en veel boerenbedrijven moest ook het vogelreservaat De Beer ervoor wijken. In de Basisregistratie Adressen en Gebouwen (BAG) is Europoort een aparte woonplaats in de gemeente Rotterdam."}
{"id": "10041", "revid": "215265", "url": "https://nl.wikipedia.org/wiki?curid=10041", "title": "Walter Legge", "text": "Walter Legge (Londen, 1 juni 1906 - Saint-Jean-Cap-Ferrat, 22 maart 1979) was een Britse platenproducent.\nDecennialang was hij de beroemdste platenproducent in de klassieke muziek, een perfectionist die zowel gevreesd als vereerd werd. Hij was getrouwd met de Duitse sopraan Elisabeth Schwarzkopf.\nIn 1945 richtte hij toen hij bij EMI werkte in Londen het Philharmonia Orchestra op, met als specifiek doel het maken van plaatopnamen."}
{"id": "10043", "revid": "674293", "url": "https://nl.wikipedia.org/wiki?curid=10043", "title": "Scholastiek", "text": "Scholastiek is de middeleeuwse filosofie met een sterk metafysisch karakter die in de 11e eeuw als onderwijsmethode tot ontwikkeling kwam in de stedelijke scholen en verder uitgebouwd werd in de 12e en 13e eeuw aan de universiteiten. Het is een logische manier van denken in tegenstellingen, een vorm van dialectiek. De belangrijkste scholastici waren Petrus Abaelardus, Albertus Magnus, Duns Scotus, Willem van Ockham, Bonaventura en Thomas van Aquino. Het werk \"Summa Theologiae\" van Thomas van Aquino wordt meestal gezien als het grootste werk van de scholastiek.\nOorsprong en indeling.\nDe oorsprong van de scholastiek ligt in de Karolingische renaissance. Aan de hofschool van Karel de Grote begonnen in de 9e eeuw onder leiding van Alcuinus de cultuur en de filosofie weer op te bloeien. De filosofie werd gezien als een \"ancilla theologiae\", een dienstmaagd van de theologie. Geleidelijk ontwikkelt zich in kloosters, domscholen en aan de hoven weer wetenschap. De scholastiek kent globaal drie fasen:\nVoor een complete lijst zie het artikel: \"Lijst van scholastische filosofen\"\nDoelstelling.\nNet als de methodiek van het onderricht aan de middeleeuwse kloosterscholen wilde de scholastiek God vinden door middel van de wetenschap. De scholastieke theologie werd mettertijd een zelfstandige wetenschap die steeds meer betekenis ging toekennen aan rationele processen van het denken. De kloostercultuur daarentegen bleef bij haar meer mystiek geori\u00ebnteerde methode.\nThomistische filosofie.\nDe scholastiek vond haar belangrijkste monument in de summa's van de 13e-eeuwse Dominicaanse filosoof en theoloog Thomas van Aquino. De thomistische filosofie werd eerst bekritiseerd, maar in 1323 werd haar grondlegger heilig verklaard en later zelfs tot kerkleraar uitgeroepen (1568). De tijd was rijp voor een rationele aanpak. In 1879 riep paus Leo XIII het thomisme uit tot de offici\u00eble filosofie van de Kerk.\nScholastiek systeem.\nHet scholastieke systeem wordt in de middeleeuwen gebruikt voor de studie van de zeven vrije kunsten of \"artes liberales\" en de overige wetenschappen. De \"artes liberales\" bestonden uit:\nHet \"trivium\"\nHet \"quadrivium\"\nIn de middeleeuwen bestond theologie vooral uit het verklaren van teksten, allereerst de Bijbel, met aanhalingen uit de commentaren en andere werken van gezaghebbende kerkvaders. De zeven vakken die bestudeerd werden ten behoeve van de theologie, werkten vooral met teksten van Plato en steeds meer ook van Aristoteles. Toen de contacten tussen de domscholen groeide door de toenemende politieke stabiliteit, wilde men theologie en wijsbegeerte in \u00e9\u00e9n stelsel verenigen. Op beide terreinen moest dezelfde methode toegepast worden: dezelfde scholastiek. Men wilde aantonen dat het logisch denken van de oudheid niet in strijd was met de Bijbelse boodschap.\nLater werd de sleutelwetenschap binnen de theologie de dialectica, de kunst van het redeneren. De basis van de theologie bleef echter nog altijd de \"lectio divina\", het lezen van heilige teksten, in concreto allereerst de Bijbel. Stilaan werden eigen commentaren bij de Schrift toegestaan, en werd wetenschap beoefend aan de universiteit, tegen betaling van een salaris.\nIn zijn Summa Theologiae probeerde Thomas van Aquino alle verworvenheden van de scholastiek ten dienste te stellen van de theologie. Abaelardus was eveneens een leraar van de scholastiek. Dankzij Thomas werd de scholastiek de basis voor het empirisch denken en de kritische wetenschapsbeoefening van latere eeuwen. \nDe scholastiek was een grote stap voorwaarts in de ontwikkeling van de logica en een poging tot het oplossen van de tweespalt tussen geloof en rede. Maar uiteindelijk vereerde ze de tekst zelf in plaats van het voorwerp van de tekst, de boeken in plaats van de wereld: \"verba, non res\".\nDe scholastieke methode.\nDe scholastieke methode steunt op gezaghebbende teksten. Er ontstonden in de middeleeuwen voor de artes liberales en overige wetenschappen vaste rangordes voor de relevante autoriteiten op een bepaald terrein. De scholastiek wordt verder inhoudelijk gekenmerkt door een vaste werkwijze om problemen en teksten te bestuderen. Eerst poneerde men een \"quaestio\", een vraagstelling waarover twijfel heerste. Die werd onderverdeeld in verschillende \"articula\" met stellingen. Vervolgens kwamen de tegenwerpingen aan de orde, ingeleid met bijvoorbeeld \"sed contra\". Hierop volgde een antwoord (\"responsio\"), waarna per articulum van de quaestio de argumenten kort besproken werden. Ook de variant waarbij men op willekeurige vragen -niet op een vooraf bekend thema- moest antwoorden, het zogeheten quodlibet, had dezelfde opbouw. Ook het onderwijs aan de middeleeuwse universiteiten richtte zich naar deze methode. Het eindproduct van de scholastiek waren de grote summae.\nOnder andere onderzoek van de Nederlandse medi\u00ebviste Olga Weijers (Huygens Instituut, Den Haag) heeft de kennis van de scholastiek en de scholastieke methode de afgelopen decennia sterk vergroot en verbeterd, speciaal op het gebied van de gebruikte termen en begrippen, in het bijzonder aan de artesfaculteit van Parijs."}
{"id": "10044", "revid": "1363959", "url": "https://nl.wikipedia.org/wiki?curid=10044", "title": "Handelsreizigersprobleem", "text": "Het handelsreizigersprobleem is een van de bekendste problemen in de informatica en het operationele onderzoek. Het wordt vaak TSP genoemd, een afkorting van de Engelse benaming\" travelling salesman problem\". Het kan als volgt worden geformuleerd:\nHet probleem is een onderdeel van de grafentheorie. \nFormeel is de invoer van het probleem een volledige, gewogen graaf. De oplossing van het probleem is een pad door de graaf dat iedere knoop precies \u00e9\u00e9n keer aandoet, begint en eindigt in dezelfde knoop, en een minimale totale lengte heeft. De eis dat elke knoop precies \u00e9\u00e9n keer doorlopen wordt, zorgt ervoor dat elke rondreis hetzelfde aantal stappen bevat, wat mogelijk is omdat de invoer een volledige graaf is, waarin elke knoop in \u00e9\u00e9n stap vanuit elke andere knoop bereikt kan worden. Elke samenhangende graaf kan volledig worden gemaakt door een (gewogen) transitieve afsluiting uit te voeren.\nToepassingen.\nHet algoritme dat de berekening uitvoert om deze weg te vinden wordt bijvoorbeeld bij het ontwerpen van printplaten gebruikt. De rechtstreekse manier om dit op te lossen is alle mogelijke routes na te gaan en ze te vergelijken, maar aangezien het aantal combinaties formula_1 bedraagt wordt dit snel onmogelijk voor meer dan ca. 25 steden. Er bestaan wel effici\u00ebnte algoritmes die een goede oplossing geven, maar of deze de beste is valt niet met zekerheid te zeggen.\nIn 1998 berekenden wiskundigen van de Universiteit van Princeton de exacte oplossing voor 15.112 steden in Duitsland. De oplossing kostte 22,6 jaar computertijdequivalent op een enkele Alpha-processor van 500\u00a0MHz. Maar de berekeningen werden op een netwerk van 110 processors uitgevoerd. In mei 2004 is de oplossing voor het handelsreizigersprobleem met een afstand van ongeveer 72.500\u00a0km gevonden voor de 24.978 plaatsen in Zweden. Ook deze berekening werd door meerdere computers parallel uitgevoerd en zou op een enkele 2,8GHz-Xeon-computer 84,8 jaar geduurd hebben.\nComplexiteit.\nHet handelsreizigersprobleem is NP-moeilijk. De beslissingsvariant van het probleem (gegeven de onderlinge afstanden tussen de steden, bestaat er een oplossing die korter is dan een gegeven maximum afstand?) is NP-volledig.\nHet probleem lijkt op het Chinese postbodeprobleem. Bij het handelsreizigersprobleem moeten echter alle plaatsen worden aangedaan, terwijl bij het Chinese postbodeprobleem alle wegen tussen de verschillende plaatsen moeten zijn gebruikt. Het Chinese postbodeprobleem is niet NP-moeilijk."}
{"id": "10047", "revid": "1061913", "url": "https://nl.wikipedia.org/wiki?curid=10047", "title": "Datacompressie", "text": "Datacompressie is het representeren van digitale gegevens met minder bits dan de oorspronkelijke representatie. Dit artikel zou bijvoorbeeld minder ruimte innemen als we overal het woord 'comp' in plaats van 'compressie' kunnen schrijven. Daardoor zou het bijvoorbeeld sneller over een netwerk verstuurd kunnen worden.\nHet comprimeren van gegevens is nuttig, omdat het helpt om bronnen te verkleinen en daardoor een hogere opslagcapaciteit of transmissiecapaciteit geeft. Dezelfde hoeveelheid gegevens kunnen namelijk in minder bytes worden verzonden en opgeslagen. Gecomprimeerde gegevens moeten eerst worden uitgepakt, hiervoor is tijd en rekenkracht nodig. Dit vergt een afweging tussen ruimtebesparing of tijdsbesparing.\nEr zijn twee vormen van datacompressie; hardwarematig en softwarematig. Hardwarematige compressie wordt uitgevoerd door gespecialiseerde apparatuur, zoals een speciale videokaart. Dit versnelt de compressie aanzienlijk. Softwarematige compressie wordt gedaan door een computerprogramma, deze oplossing is goedkoper en universeler.\nTypen datacompressie.\nEr zijn verschillende typen datacompressie:\nExact omkeerbare compressie.\nBij exact omkeerbare compressie is het gedecomprimeerde (uitgepakte) bestand een exacte kopie van het oorspronkelijke bestand. Dat is essentieel voor bijvoorbeeld tekstdocumenten, spreadsheets en databasebestanden. De mate van compressie (de afname van het aantal bytes in het gecomprimeerde bestand vergeleken met het oorspronkelijke bestand) ligt in de praktijk tussen de 30% en de 70%.\nTekstbestanden.\nBij tekstbestanden komen bijvoorbeeld sommige letters veel vaker voor dan andere (vergelijk e en q in het Nederlands). Een compressiemethode is daarom om unieke lettercoderingen van verschillende bitlengte te kiezen, waarbij de meest voorkomende letters de kortste codes krijgen toebedeeld. Dit is de basis van de Huffmancodering, een algoritme dat voor deze methodiek de optimale code genereert op basis van de frequentietabel van de tekens in het bestand. Ook in de morsecode wordt dit principe, dat de frequentste letters de kortste codes hebben, gehanteerd, al was de theorie op het moment dat de morsecode werd uitgevonden nog niet zo formeel uitgewerkt.\nOp tekstbestanden zijn echter door gebruik van andere algoritmen veel kleinere compressieratio's te behalen. (De \"compressieratio\" is de verhouding tussen de grootte van het bestand na en voor compressie: een compressieratio van 0,8 betekent dat het gecomprimeerde bestand 80% van de grootte van het oorspronkelijk bestand heeft.)\nGewone Nederlandse tekst is met optimale technieken exact omkeerbaar te comprimeren tot ca. 25 \u00e0 30 procent van de oorspronkelijke grootte. Vaak moet er een optimum worden gevonden tussen de theoretisch mogelijke graad van compressie en de daarvoor benodigde tijd of hoeveelheid geheugenruimte, waarbij ten behoeve van de snelheid met een iets minder goede compressie wordt volstaan.\nBij veel tekst kunnen (lange) woorden en zinsdelen vervangen worden door een kortere code. Als dat wordt toegepast wordt de compressie beter naarmate er meer tekst is. Ook kan gebruikgemaakt worden van een standaardbibliotheek met woorden, waardoor enkel de speciale code nog ruimte inneemt.\nExact omkeerbare compressie zal sommige bestanden \"langer\" maken.\nExact omkeerbare compressie kan niet alle mogelijke bestanden daadwerkelijk comprimeren. Er zullen ook bestanden zijn die door de gehanteerde compressiemethode in omvang gelijk blijven of toenemen. Anders gezegd, elk (exact omkeerbaar) compressiealgoritme moet noodzakelijkerwijs bij bepaalde invoerbestanden een uitvoerbestand genereren dat \"langer\" is dan het invoerbestand.\nHet bovenstaande is eenvoudig te bewijzen met een telargument. Het aantal binaire bestanden van maximaal \"N\" bits is eindig. Het exact omkeerbare compressiealgoritme beeldt een-eenduidig dit eindige aantal bestanden op zichzelf af. Als er een bestand is dat in gecomprimeerde vorm geringer in omvang is, kunnen niet alle bestanden van die geringere omvang meer op zichzelf afgebeeld worden, en zal er dus minstens een zijn die door de compressie in omvang toeneemt.\nOp een vergelijkbare manier heeft Claude Shannon in 1948 bewezen dat er een limiet is aan lossless compressie. Om die reden is de nooit gerealiseerde \"uitvinding\" van Jan Sloot, waarbij zestien willekeurige speelfilms lossless in 64 kilobyte zouden passen, theoretisch onmogelijk.\nDus elk exact omkeerbare compressiealgoritme kan een bestand genereren dat \"langer\" is dan het oorspronkelijke bestand. Een goed compressiealgoritme moet dus toegesneden zijn op de eigenschappen, zoals statistiek etc., van de te comprimeren bestanden. Wanneer de werkelijkheid afwijkt van de veronderstellingen waarop de compressor is gebaseerd, kunnen grote teleurstellingen het resultaat zijn.\nWanneer na compressie het uitvoerbestand langer blijkt te zijn dan het invoerbestand, kan compressie uiteraard beter achterwege worden gelaten. Het al of niet toegepast hebben van de compressie wordt doorgegeven aan de ontvanger. Dit kost ten minste een extra bit.\nNiet-exact omkeerbare compressie.\n\"Lossy compression\" wordt gebruikt voor digitale formaten die een weergave zijn van een analoog signaal, bijvoorbeeld beeld en geluid.\nOmdat het digitale formaat een weergave is van een analoog signaal is het niet noodzakelijk om het oorspronkelijke digitale signaal te kunnen reconstrueren en kan men de eis dat er geen informatie verloren mag gaan laten vallen. Daardoor is er een veel grotere mate van compressie mogelijk zonder dat het de toeschouwer of luisteraar, die alleen het gereconstrueerde analoge signaal waarneemt, opvalt dat het origineel niet identiek is aan het weer gedecomprimeerde signaal. Bij niet-exact omkeerbare compressiealgoritmes zijn, afhankelijk van de te comprimeren gegevens, compressies van meer dan 99% mogelijk, het gecomprimeerde bestand heeft dan dus een grootte die minder dan 1% bedraagt van de grootte van het ongecomprimeerde bestand.\nVeelgebruikte niet-omkeerbare compressiealgoritmes zijn:\nMethodiek.\nDatacompressie verwijdert de zogenaamde redundantie (lett: 'overbodigheid') van de informatie in bestanden. Bestanden met bijvoorbeeld meer nullen dan enen, of meer enen dan nullen, vertonen redundantie, die met compressie kan worden verwijderd. Een gecomprimeerd bestand zal, als de compressie goed geslaagd is, geen of weinig redundantie vertonen. Om die reden heeft het daarom vaak weinig zin om een compressiebewerking te herhalen met de verwachting dat het bestand nog verder gecomprimeerd wordt. Compressie van willekeurige gegevens (bijvoorbeeld getallen verkregen uit een ideale toevalsgenerator), en dus niet redundant, is niet mogelijk. Voor een goede keuze van het compressie-algoritme (codec) is het van groot belang de aard van de bestanden die ermee zullen worden gecomprimeerd te kennen, omdat we anders een goede kans hebben met een langer 'gecomprimeerd' bestand te eindigen.\nHet succes van compressie is afhankelijk van de interne structuur van de informatie. Herhalende patronen laten zich over het algemeen beter comprimeren, terwijl bestanden waarin al een vorm van compressie is toegepast niet of nauwelijks verder te comprimeren zijn. Dat laatste is bijvoorbeeld het geval bij veel digitale media zoals MP3, JPEG en diverse videoformaten.\nSommige goede compressiemethoden mogen niet door iedereen worden gebruikt omdat er een octrooi op rust.\nToepassingen.\nTegenwoordig wordt datacompressie voor verschillende toepassingen gebruikt, zoals:\nAlgoritmen.\nEr bestaan verschillende algoritmen voor datacompressie, bijvoorbeeld:\nProgramma's.\nVeel mensen werken met datacompressie door middel van compressieprogramma's voor algemeen gebruik. Bekende voorbeelden daarvan zijn:"}
{"id": "10048", "revid": "1308608", "url": "https://nl.wikipedia.org/wiki?curid=10048", "title": "Faculteit (wiskunde)", "text": "De faculteit van een natuurlijk getal formula_1, genoteerd als formula_2 (n faculteit), is het product van de getallen formula_3 tot en met formula_1:\nRecursief geldt dus voor de faculteit:\nVoor bijvoorbeeld formula_7 is:\nIn overeenstemming met de definitie van het lege product is afgesproken dat\nDe faculteitsfunctie groeit snel, zelfs sneller dan een exponenti\u00eble functie. De eerste 20 waarden, met nul, staan hiernaast. Het aantal decimalen van , met , is gelijk aan naar boven afgerond.\nVoor = 1000 komt het aantal decimalen op 2568.\nToepassing.\nEen belangrijke toepassing van de faculteit is in de combinatoriek, als antwoord op de vraag op hoeveel manieren formula_1 elementen kunnen worden gerangschikt. Zo'n rangschikking heet een permutatie en daarvan zijn er formula_2. Met behulp van dit resultaat worden ook de aantallen variaties en combinaties afgeleid.\nBenadering.\nVoor grote waarden van formula_1 kan de faculteit van dat getal benaderd worden met de formule van Stirling:\nVoor kleine waarden van formula_1 is de benadering slecht; voor =1 geldt bijvoorbeeld formula_16, maar formula_17\nDe formule wordt veelvuldig toegepast in de statistische fysica, waar formula_1 gegeven wordt door het aantal deeltjes, en de discrepantie tussen de echte waarde en Stirlings benadering verwaarloosbaar is. \nDe onderstaande tabel geeft voor een aantal waarden van formula_1 de bijhorende waarde voor formula_2 en de benadering volgens Stirling:\nGammafunctie.\nDe gammafunctie\nis, voor gehele getallen, een verschoven versie van de faculteitsfunctie:\nDe gammafunctie is voor alle complexe getallen gedefinieerd, met uitzondering van de negatieve gehele getallen formula_23.\nAlgoritme.\nHet onderstaande algoritme geschreven in Python berekent van een ingevoerd getal de faculteit.\ngetal = int(input())\nfac = getal\nwhile (getal &gt; 2):\n getal -= 1 #getal = getal -1\n fac *= getal #fac = fac * getal\nprint(\"De faculteit van het ingevoerde getal is: \",fac)"}
{"id": "10049", "revid": "107", "url": "https://nl.wikipedia.org/wiki?curid=10049", "title": "Algoritmen", "text": ""}
{"id": "10050", "revid": "66311602", "url": "https://nl.wikipedia.org/wiki?curid=10050", "title": "Modem", "text": "De modem is een apparaat waarmee informatiesignalen geschikt gemaakt worden om over een verbinding te worden getransporteerd. Tegenwoordig gaat het meestal om digitale informatie die over een analoge telefoonlijn, een andere (lange) kabelverbinding, of draadloos wordt verstuurd. Meestal betreft het een dataverbinding tussen computers. Ook op andere gebieden zijn modems in gebruik, zoals bij radioverkeer, waar een modem de informatie geschikt maakt om via een draadloze verbinding te worden overgebracht.\nHet woord modem is een samentrekking van modulator en demodulator. Zowel 'de' als 'het' modem wordt in het Nederlands gebruikt, maar volgens de etymologie is het een mannelijk woord. Hoewel de modem meer functies heeft dan demoduleren en moduleren, heeft het kastje zijn naam behouden als modem.\nFunctioneren van een modem.\nDoel.\nIndien men de digitale informatie als elektrische pulsen rechtstreeks op een communicatieverbinding zet, zal blijken dat aan de ontvangstzijde deze pulsen niet meer te herkennen zijn. Dat heeft een aantal oorzaken, zoals elektrische vervorming van het signaal, (groep)looptijdsverschillen en de verschuiving van frequentie. Om deze reden moet het digitale signaal omgezet worden op een bepaalde manier zodat die signalen aan de ontvangstzijde als zodanig herkend kunnen worden en waarbij het overdrachtssignaal voldoet aan de karakteristieken of limieten van het overdrachtsmedium. Die omzetting is het doel van de modem.\nWerking.\nBinaire gegevens worden door een modem omgezet in pieptoontjes in een of meerdere frequenties, verzonden over een verbinding en door een ander modem weer omgezet in binaire gegevens. De term pieptoontjes is eigenlijk alleen van toepassing bij ouderwetse modems waarbij geen draaggolf werd toegepast maar iedere informatiebit een eigen toontje had. Dit toontje werd aan- of uitgezet als een bit \u00e9\u00e9n of nul was. Het nadeel van het ontbreken van een draaggolf was, dat door enerzijds grote hoeveelheid elektronische componenten (spoelen) en anderzijds eigenschappen van de telefoonverbinding bij bepaalde combinaties van tonen, nieuwe ongewenste tonen ontstonden (intermodulatie). Deze nieuwe ongewenste tonen werden door de ontvangende modem als nullen en enen beschouwd. In antwoord hierop is men een draaggolf gaan gebruiken. Een draaggolf is te beschouwen als \u00e9\u00e9n ononderbroken toon, waarvan \u00e9\u00e9n of meer eigenschappen, zoals toonhoogte (frequentie) of sterkte (amplitude), worden veranderd. Bij moderne ADSL-verbindingen is de frequentie zo hoog, dat het signaal niet meer gehoord kan worden.\nMeestal is er sprake van \u00e9\u00e9n basisfrequentie, de draaggolf, die wordt gemoduleerd op vergelijkbare manier als bij radio- of televisieoverdracht. Dit moduleren van de draaggolf kan door amplitudemodulatie, frequentiemodulatie, fasemodulatie of een combinatie van deze modulatietechnieken. De voordelen van het gebruik van een draaggolf zijn dat de steeds aanwezige draaggolf als referentie gebruikt kan worden en dat de eigenschappen bij het ontstaan (het genereren van die draaggolf) bekend zijn. Zo zou bij frequentieverschuiving (bij gebruik van straalverbindingen voor telefonie) de draaggolf in frequentie kunnen veranderen, maar de fase- of frequentieverandering (het modulaat) daarop zal hetzelfde blijven. Of de vorm van het signaal zelf kan aangetast worden maar de vorm die door de modulatie gedragen wordt blijft gelijk.\nHet voorgaande geldt zowel voor elektrische signalen (bij bijvoorbeeld koperdraad) als optische signalen (vezeloptica).\nAchterliggende techniek: fasemodulatie.\nBij modems wordt fasemodulatie het meest toegepast. Een sinus is voltooid na 360 graden. Tijdelijk wordt bijvoorbeeld de draaggolffrequentie 45 graden of 90 graden of 135 graden of 180 graden eerder of later gestuurd. Op die manier zijn er acht verschillende sinusposities te onderscheiden. Hiermee kunnen dan drie bits tegelijk worden gecodeerd. Drie bits hebben acht (fase)mogelijkheden. De tijdsduur van de faseverandering kan dan drie keer zo langzaam zijn als wanneer alle bits na elkaar (in serie) worden verzonden. Dat is ook wel noodzakelijk omdat de normale spraakverbindingen bij de telefonie in frequentie beperkt zijn van 300\u00a0Hz tot 3400\u00a0Hz.\nBij een draaggolf van bijvoorbeeld 1900\u00a0Hz kan de modulatie niet meer zijn dan ongeveer 1500\u00a0Hz en dat komt overeen met 3000\u00a0b/s als maximum in het modulaat (in \u00e9\u00e9n sinus passen twee bits na elkaar). Door nu steeds drie bits tegelijk te zenden kan dit overeenkomen met 9000\u00a0b/s als serieel gecodeerde informatiebits. Door steeds meer verschillende fasen te nemen kan op die manier de bitrate (bits per seconde) verhoogd worden. Het eind komt in zicht als de verschillende fasen niet meer herkend kunnen worden door de onzekerheid in het signaal die bepaald wordt door de signaal-ruisverhouding. Bij een bepaald kanaal (bijvoorbeeld een telefoonlijn) is de maximale grootte van het signaal beperkt en is de minimumgrootte van de ruis ook beperkt. Samen bepalen deze twee het dynamische bereik van het kanaal de daarmee de grootst mogelijk voorkomende signaal-ruisverhouding.\nOp deze wijze zijn al die eigenschappen van het kanaal bepalend voor de maximale capaciteit van de telefoonverbinding, teruggerekend naar de snelheid van de digitale data in b/s. Als hierna wordt gesproken over de maximale capaciteit van een (telefoon)spraaklijn dan wordt dus de overgedragen hoeveelheid informatie per seconde bedoeld en niet de bandbreedte van de (telefoon)spraaklijn zelf.\nSnelheid en ontwikkeling van modems.\nAanvankelijke modems waren naar de huidige maatstaven erg langzaam: de eerste consumentenmodems konden 110 of 300\u00a0b/s aan en werden akoestisch aan de computer gekoppeld door een telefoonhoorn op een hulpstuk met een luidspreker en een microfoon te leggen. Dit was aanvankelijk noodzakelijk omdat telefoons van het telefoonbedrijf gehuurd werden en het niet toegestaan was er een galvanische verbinding mee te maken. Al spoedig kon de telefoonlijn direct aan de computer worden gekoppeld. Binnen iets meer dan een decennium ging de snelheid van telefoonmodems naar 1200, 2400, 2800, 9600\u00a0b/s en 14,4, 28,8, 33,6 en 56\u00a0kb/s, waarmee de maximale capaciteit van een gewone (telefoon)spraaklijn ongeveer is bereikt.\nIn 1959 werd er al door het bedrijf Bell voor Amerikaanse bedrijven de eerste modem op de markt gebracht. Deze werd gebruikt voor Dell-computers, werkte volgens het SAGE-besturingssysteem en droeg de naam Data-Phone. Via een standaard telefoonlijn kon deze communiceren met 2000 baud, via een gehuurde telefoonlijn haalde deze modem 2400 baud. \nMet ISDN werden wat hogere snelheden mogelijk, 64\u00a0kbit/s of bij gebruik van de twee kanalen van de ISDN-verbinding tegelijk 128\u00a0kbit/s. \nMet ISDN was voor het eerst ook mogelijk om altijd online te zijn. Omdat bij ISDN het niet meer nodig was om in te bellen en je bij een gebruikelijk ISDN-abonnement niet meer betaalde voor het aantal belminuten, zoals gewoon was met een inbelmodem. Daarbij was het gebruikelijke inbellen niet meer nodig. De ISDN-adapter moest op zich wel elke keer een verbinding opzetten, maar dat was in een paar seconden geregeld. \nBij ISDN kan echter niet gesproken worden van een modem, omdat bij ISDN de informatie direct met basisbandtransmissie op de kabel gezet wordt; het signaal wordt \"niet\" gemoduleerd. Bij ISDN wordt daarom niet over een \"modem\" gesproken, maar over een ISDN-adapter.\nBreedbandmodems.\nMet de komst van kabelinternet en ADSL kwam een grote sprong: datatransmissie met honderden kilobytes (niet bits) per seconde werd mogelijk. Hiermee werd overdracht van een goede kwaliteit audio in real-time en een matige kwaliteit video mogelijk. Alhoewel ADSL een digitale techniek is, worden de signalen net als bij een gewone modem gemoduleerd over de koperlijn verzonden en kunnen we wederom met recht spreken van een modem.\nHierbij moet worden opgemerkt dat de telefonie-infrastructuur opgebouwd is uit een groot aantal verschillende verbindingen die karakteristiek totaal anders zijn. De koperverbinding van de huisaansluiting naar een ondercentrale is soms bij heel erg lange oude verbindingen voorzien van spoelen (pupinspoelen). Na een lange afstand zorgden die voor een versterking van hoge tonen die anders op zo'n grote afstand niet meer hoorbaar waren. Dan zijn er verbindingen tussen een ondercentrale naar een hoofdtelefooncentrale. Er zijn glasvezelkabel en straal- en satellietverbindingen.\nEen \"gewone\" modem zoals hierboven beschreven kan gebruikmaken van al deze verschillende verbindingen. Hij is geoptimaliseerd voor de \"gewone\" ouderwetse spraakverbinding die door al deze systemen heen loopt. Echter, een ADSL-kaart maakt alleen gebruik van het allereerste deel van de ouderwetse infrastructuur: een paar koperdraadjes in de kabel die van huis naar de ondercentrale lopen en dan alleen nog als die koperdraad niet te lang is. De kabel moet ook nog in goede conditie zijn en beslist zonder pupinspoelen, omdat die sommige \"groepen van tonen\" van het signaal sneller doorlaat dan andere \"groepen van tonen\" (groeplooptijdverschillen zie groepssnelheid). Daardoor zal de vorm van de omhullende, het modulaat, van vorm veranderen.\nGeavanceerde \"gewone\" modems trachten deze verschillen weer te compenseren en schakelen automatisch op hogere of lagere vertragingen van bepaalde frequentiebanden afhankelijk van de tijdsverschillen van aankomst ter compensatie: om de totale tijdsvertraging van alle frequentiedelen van het gehele signaal recht te trekken. Maar bij de gewenste zeer hoge snelheden bij ADSL is dat helemaal niet meer mogelijk. Hoe hoger de snelheid van de informatie, hoe korter de kabels moeten zijn die gebruikt worden.\nOpmerkingen.\nHet is belangrijk in dit verband te begrijpen dat bitrate (b/s) en baud twee verschillende begrippen zijn. Nochtans worden ze vaak door elkaar gebruikt. \"Baud\" is het aantal signaalwisselingen per seconde, terwijl \"b/s\" het aantal bits per seconde is. Deze kunnen gelijk zijn, maar meestal zijn ze verschillend (zeker bij hogere snelheden)."}
{"id": "10051", "revid": "107", "url": "https://nl.wikipedia.org/wiki?curid=10051", "title": "Morsecode", "text": ""}
{"id": "10052", "revid": "1061913", "url": "https://nl.wikipedia.org/wiki?curid=10052", "title": "Huffmancodering", "text": "Huffmancodering is een methode om gegevens die bestaan uit een rij van symbolen, optimaal en verliesloos te comprimeren. De codering wordt onder andere toegepast bij datacommunicatie en voor digitale afbeeldingen. Huffmancodering is vernoemd naar David Huffman, die de codering in 1952 voor het eerst beschreef.\nElk symbool wordt gecodeerd als een bitstring, zodanig dat de code van een symbool nooit het eerste deel is van de code van een ander symbool. Dit maakt het mogelijk een rij symbolen te coderen door de codes van de afzonderlijke symbolen achter elkaar te plaatsen zonder scheidingsteken. Bij het decoderen van een bitstring volgt na iedere herkenbare code het begin van een volgende eenduidig herkenbare code. Dit wordt een prefixcodering of prefixvrije codering genoemd.\nHet principe van huffmancodering is eenvoudig. Van een reeks symbolen worden de veel voorkomende symbolen weergegeven door een kortere code, dan de weinig voorkomende. Zo kan de hele reeks op een kortere manier gecodeerd worden.\nAlgoritme.\nDe huffmancode van een symbool is nu de lijst van bits (enen en nullen) die je tegenkomt als je vanaf de wortel van de boom het symbool opzoekt. Hiervoor geldt: hoe hoger de frequentie, hoe korter de (binaire) code. Op deze manier wordt compressie bereikt. Slaat men platte tekst op in (ASCII), dan nemen alle karakters in de tekst 1 byte (van 8 bits) in beslag. Door huffmancodering worden karakters die vaak voorkomen in een tekst in minder bits gecodeerd. Sommige karakters die weinig (of niet) voorkomen in de tekst krijgen weliswaar een code die langer is dan 8 bits (wat dus niet voor compressie zorgt), maar doordat deze karakters minder vaak voorkomen in de tekst dan de karakters met een laag aantal bits, zal het totaal wel gecomprimeerd zijn.\nHet bovenstaande gaat ervan uit dat per bestand een optimale codering wordt afgeleid, en vervolgens toegepast. De huffmancodering is in zoverre optimaal dat deze een symboolstringcode geeft die vergeleken met andere prefixcoderingen en vastelengtecodering uit het kleinste aantal bits bestaat. Daarbij is niet meegerekend dat de codering zelf, of frequentie-informatie waaruit die is af te leiden, ook een aantal bits vergt.\nEen andere mogelijkheid is om \u00e9\u00e9n codering op meerdere bestanden toe te passen, op basis van de frequenties in het geheel van de bestanden. Dan is de huffmancodering optimaal in de zin dat het verwachte aantal bits van de codering minimaal is.\nVoorbeeld 1.\nBij 3 symbolen zijn de aantallen bits per code 1, 2 en 2, het eerste voor de code van het meest frequente symbool. Ook bij gelijke frequenties is er al een besparing.\nVoorbeeld 2.\nBij 4 symbolen zijn de aantallen bits per code 1, 2, 3 en 3, bijvoorbeeld 1, 01, 001 en 000, als de hoogste frequentie groter is dan de laagste twee samen, en anders 2 voor elk symbool, namelijk 11, 10, 01 en 00.\nVoorbeeld 3.\nIn dit voorbeeld wordt een huffmancodering afgeleid voor een willekeurige Nederlandse tekst, zonder rekening te houden met spaties en leestekens. Daarbij wordt uitgegaan van de letterfrequenties in het Nederlands.:\nAls eerste worden de twee letters met de laagste frequenties uit deze lijst, de Y en de Q, gecombineerd. De Y krijgt een 0 en de Q een 1. Samen hebben ze de frequentie 0,04. In de resulterende lijst staan nu de combinatie YQ en de X onderaan. YQ krijgt een 0 (Y dus 00, Q 01), en X krijgt een 1. De tak XYQ heeft frequentie 0,08 en de eerstvolgende laagste frequentie is 0,81 van de F.\nDe F krijgt een 0 en de tak met XYQ een 1. Zo verdergaand wordt de C toegevoegd met frequentie 1,24. De C krijgt een 0 en de tak met FXYQ een 1. De zo ontstane tak heeft een gezamenlijke frequentie 2,13. De nu laagste twee zijn de J en de Z, die de bladeren van een nieuwe tak vormen. Zo gaat het verder tot de boom compleet is. Het eindresultaat staat hiernaast, met bij elke knoop de frequentie (de boom is voor het gemak 90\u00b0 gedraaid; de bovenste tak is steeds '0', de onderste tak '1')\nDe verwachte lengte van een code is voor deze codering:\nformula_1\nBij codes van vaste lengte zouden er voor elke letter 5 bits nodig zijn.\nMerk op dat de kortste code 11 is voor de letter E die het vaakst voorkomt. Geen van de overige codes begint met 11 of met een van de andere codes. Zo zijn er bijvoorbeeld codes die met 0001 beginnen, maar 0001 is zelf geen code.\nDit levert de volgende huffmancodering:\nTer vergelijking:"}
{"id": "10053", "revid": "1086998", "url": "https://nl.wikipedia.org/wiki?curid=10053", "title": "David Huffman", "text": "David Albert Huffman (9 april 1925 \u2013 7 oktober 1999) was een Amerikaans informaticus.\nHij is vooral bekend geworden door zijn werk op het gebied van optimaal effici\u00ebnt en verliesloos coderen van informatie. De Huffmancodering is naar hem genoemd.\nHuffman was hoogleraar informatietheorie aan de Universiteit van Californi\u00eb - Santa Cruz (UCSC). Hij is ook hoogleraar geweest aan het Massachusetts Institute of Technology."}
{"id": "10054", "revid": "107", "url": "https://nl.wikipedia.org/wiki?curid=10054", "title": "Computer science", "text": ""}
{"id": "10055", "revid": "1089969", "url": "https://nl.wikipedia.org/wiki?curid=10055", "title": "Cryptografie", "text": "De cryptografie (uit Oudgrieks, \u03ba\u03c1\u03c5\u03c0\u03c4\u03cc\u03c2 \"krupt\u00f3s\" \"verborgen,\" en \u03b3\u03c1\u03ac\u03c6\u03b5\u03b9\u03bd \"gr\u00e1phein\" \"schrijven\") houdt zich bezig met technieken voor het verbergen of zodanig versleutelen van te verzenden informatie, dat het voor een cryptoanalist, een persoon die toegang heeft tot het kanaal tussen zender en ontvanger, en dus als het ware 'mee kan luisteren', onmogelijk is om tegen aanvaardbare inspanning uit de getransporteerde data af te leiden welke informatie er door de zender was verzonden en welke partijen daarbij betrokken waren. Cryptografie wordt gebruikt om gegevens over te dragen die niet leesbaar mogen zijn door andere partijen. Alleen de ontvanger \u2013 en eventueel ook de zender \u2013 beschikt over de juiste sleutel om de te ontcijferen gegevens in hun originele vorm te herstellen.\nBegrippen.\nEncryptie is het versleutelen of vercijferen van de boodschap. Counter-cryptanalyse is het versterken van zwakke encryptie, decryptie is het ontsleutelen. Het onderzoeken van gebruikte algoritmes heet cryptoanalyse. Klassieke cryptografie wordt opgedeeld in substitutieversleuteling en transpositieversleuteling en in mindere mate concealmentversleuteling. Deze laatste wordt meestal ingedeeld onder steganografie. Moderne cryptografie wordt opgedeeld in symmetrische en asymmetrische cryptografie. De nog steeds geldende vuistregels voor het opstellen van een cryptografisch algoritme werden opgetekend door Auguste Kerckhoffs.\nGeschiedenis.\nKlassieke cryptografie.\nCryptografie gaat terug tot het oude Egypte; bepaalde ontdekte tombes hebben afwijkende hi\u00ebrogliefen. Het is waarschijnlijk dat dit bedoeld is om boodschappen mee te versluieren. Ook in de Kama Sutra komt cryptografie voor. Van de Griekse schrijver Lysander weten we dat ten tijde van Alexander de Grote de scytale in gebruik was. Uit de tijd van Caesar stamt het Caesarcijfer, een voorbeeld van een substitutiecijfer. Dit soort versleuteling kan gebroken worden met frequentieanalyse, die vermeld wordt in geschriften van Arabische geleerden zoals Al-Kindi.\nHet meest beruchte voorbeeld van (slechte) cryptografie komt uit het Babingtonverraad. Het geheimschrift van Anthony Babington en zijn kornuiten werd gebroken door Thomas Phelippes. Mede hierdoor werd Maria I van Schotland veroordeeld wegens hoogverraad. Het Grote Geheimschrift van Lodewijk XIV en de geheimschriften van Johannes Trithemius bleven daarentegen lange tijd ongebroken. \nRond 1585 schreef de Franse diplomaat Blaise de Vigen\u00e8re het \"Traicte de Chiffres\" waarin hij uitleg geeft over het later naar hem vernoemde Vigen\u00e8recijfer. Deze \"polyalfabetische versleuteling\" was een aanzienlijke verbetering op de tot dan gebruikte substitutiecijfers maar is weinig gebruikt, het is buitengewoon omslachtig; codeboeken in combinatie met homofone substitutie zijn lange tijd de meest gebruikte vorm van geheimschrift geweest.\nIn de jaren 1700 had elke Europese grootmacht zijn eigen zogenaamde \"Zwarte Kamer\", een soort geheime dienst waar een team van codebrekers geheime berichten ontcijferden. Cryptografie speelde een belangrijke rol in een aantal slagen in de Spaanse Onafhankelijkheidsoorlog. George Scovell wist het berichtenverkeer van Napoleons troepen te ontcijferen waardoor de troepen van de Hertog van Wellington voorkennis hadden van op handen zijnde activiteiten.\nCryptografie werd gepopulariseerd door Edgar Allan Poe die zijn kennis in \"Alexander's Weekly Messenger\" uiteen zette. Later schreef hij \"De goudkever\", het eerste voorbeeld van cryptografie in fictie. Arthur Conan Doyle liet zijn Sherlock Holmes ook een cryptografisch raadsel oplossen in \"Het verhaal van de dansende mannen\". Daarnaast gebruikte Jules Verne in zijn \"Mathias Sandorf\" een methode die bekendstaat als \"draaiend roosterversleuteling\". Meer recent gebruikte Dan Brown cryptografie in zowel \"De Da Vinci Code\" als in \"Het Juvenalis Dilemma\".\nDe opkomst van massacommunicatie.\nMet de komst van de elektrische telegraaf in 1843 ontstond ook de interesse van het grote publiek voor geheimschrift, om te vermijden dat de telegrafist alle bijzonderheden van het bericht zou meelezen. De komst van de radio rond 1900 maakte het versturen van berichten over grote afstanden gemakkelijker voor het leger, maar vereiste ook een verbetering van de encryptie, omdat de vijand op elk moment kon meeluisteren.\nHandcijfers zijn tot in de Koude Oorlog in gebruik geweest. In de Eerste Wereldoorlog gebruikte men bijvoorbeeld het ADFGX-cijfer in de Tweede Wereldoorlog Rasterschlussel 44 en in de Koude Oorlog het VIC-cijfer. Uit de Eerste Wereldoorlog kennen we ook het Zimmermanntelegram.\nVanaf de Tweede Wereldoorlog waren rotormachines in zwang. De meest bekende codeermachine is de in 1920 in Duitsland ontwikkelde Enigma. Uiteindelijk werd de code van de Enigma toch gekraakt door het Poolse Biuro Szyfr\u00f3w en het Britse GCHQ door gebruik te maken van (voorlopers van) de computer (zie ook Bombe). De Engelse wiskundige Alan Turing vervulde hierbij een belangrijke rol. Hij bewees dat het astronomische aantal cijferalfabetten terug te brengen was tot een schamele ruim 2 miljoen mogelijkheden (zie Enigma). Het ontcijferen van de Enigma-code heeft de nederlaag van de Duitsers versneld.\nHitlers generale staf gebruikte een meer ingewikkelde rotormachine, de Lorenz-machine. Dit was geen vercijfermachine, maar een machine die pseudowillekeurige sleutels voor het Vernam-systeem voor de telex kon genereren, vervaardigd door de fa. Lorenz. Door een grote fout bij het opnieuw versturen van een niet ontvangen bericht, kon een geniale Britse codebreker het systeem van de machine doorgronden, waardoor er een machine gebouwd kon worden die precies hetzelfde deed. Het probleem was nog de instelling. De Engelsen bouwden daarom een elektronische machine, de Colossus, die het karwei in enkele uren kon klaren. Dit was tevens de eerste computer, die twee jaar voor de gedoodverfde Amerikaanse eerste computer, de ENIAC, was gebouwd. De Duitsers waren na de landing in Normandi\u00eb genoodzaakt al hun berichten radiografisch via de Lorenz te verzenden, omdat alle landlijnen gebombardeerd of gesaboteerd waren. De geallieerden verkregen hierdoor zeer belangrijke informatie.\nEen eenvoudige vorm van cryptografie bestaat uit het spreken van een vreemde taal. Deze methode wordt vooral informeel gebruikt, bijvoorbeeld door ouders om iets te zeggen wat de kinderen niet mogen horen. \nZelfs voor militair gebruik heeft deze methode zich bewezen: de Verenigde Staten gebruikten Navajo, een indianentaal, in de oorlog tegen Japan. Ze hadden daarvoor een team van Navajo's opgeleid die de radioboodschappen in hun eigen taal doorgaven.\nHedendaagse tijd.\nMet de komst van de computer werd het mogelijk de versleuteling zeer snel uit te voeren, en met een zeer groot aantal mogelijke sleutels. Men probeerde hierbij tot een standaard te komen, en een van de belangrijkste standaarden werd het DES-algoritme, een opvolger van het Lucifer-algoritme van IBM.\nEen probleem bij het veelvuldig gebruik van computerversleuteling bleek het doorgeven van de sleutels. Voor belangrijke organisaties werd dit noodgedwongen lange tijd door middel van koeriers gedaan. Whitfield Diffie en Martin Hellman ontwikkelden hiervoor samen in de Verenigde Staten het Diffie-Hellman-sleuteluitwisselingsprotocol, dat op een veilige wijze volledig elektronisch kan gebeuren, zelfs als de communicatie afgetapt wordt. Zij legden daarmee de grondslag voor de asymmetrische cryptografie met publieke sleutels.\nModerne versleutelingmethodes zijn in te delen in twee groepen:\nIn de praktijk wordt veelal een hybride systeem toegepast. De bulk van de communicatie wordt uitgevoerd met symmetrische encryptie. De sleutel die daarvoor benodigd is wordt uitgewisseld met asymmetrische encryptie.\nDES is een voorbeeld van een symmetrische versleuteling. RSA is een voorbeeld van een asymmetrische versleuteling. Deze methode maakt gebruik van het feit dat voor het ontbinden van getallen in priemgetallen geen snelle methode bekend is als de priemgetallen voldoende groot zijn. (Zie ook: berekenbaarheid, complexiteitsgraad, datacompressie). Een ander asymmetrisch cryptosysteem is Elgamal.\nHet programma PGP (Pretty good privacy) van Philip Zimmermann biedt zo'n versleutelingsmethode met publieke sleutel aan voor iedereen die de beschikking heeft over een pc. Bij PGP wordt het trage RSA-algoritme gebruikt om een sleutel uit te wisselen, waarna met deze sleutel met een snelwerkend symmetrisch algoritme het eigenlijke bericht wordt verzonden. Het concept publieke sleutel (public key) maakt het voor iedereen mogelijk een versleuteld bericht te construeren dat alleen door de rechtmatige eigenaar die de bijbehorende decodeersleutel (de priv\u00e9-sleutel, private key) heeft kan worden gelezen.\nKwantumcryptografie is een latere ontwikkeling binnen de cryptografie.\nGebruik voor criminele doeleinden.\nOverheden beschouwen het gebruik van encryptiemethoden vaak met argwaan. Encryptie kan worden aangewend voor illegale doeleinden zoals terrorisme, drugshandel en belastingontduiking. Het is dan ook niet overal legaal om er gebruik van te maken.\nVolgens bepaalde bronnen bevat veel commercieel beschikbare software op verzoek van offici\u00eble instanties een 'achterdeurtje', waardoor de eigen geheime dienst de gegevens kan lezen."}
{"id": "10057", "revid": "1747", "url": "https://nl.wikipedia.org/wiki?curid=10057", "title": "Boom (datastructuur)", "text": "Een boom of boomstructuur is een datastructuur in de informatica die een bijzonder geval van een graaf is. Een boom bestaat uit een \"knoop(punt)\" of \"vertex\" die de \"stam\" (ook wel \"wortel\") genoemd wordt en die het ingangspunt is voor de in de boom opgeslagen informatie. In deze \"wortelknoop\" zitten nul of meer pointers die naar andere knooppunten verwijzen. Ieder knooppunt behalve de wortel heeft precies een \"ouder\" en nul of meer \"kinderen\". Verwijzingen gaan dus nooit tussen de kinderen onderling maar alleen van ouder naar kind; in een wat uitgebreidere versie eventueel ook van kind naar ouder (bidirectionele graaf). In een boom bestaan geen cirkelpaden en is er altijd precies 1 pad van de wortel naar een willekeurige knoop. Een knoop die zelf geen kinderen heeft noemt men een \"blad\".\nBinaire boom.\nEen \"binaire\" of \"dichotome boom\" is een boomstructuur waarbij iedere knoop maximaal twee kinderen heeft. Een \"complete binaire boom\" is een boomstructuur waarbij al zijn niveaus behalve eventueel de laatste volledig gevuld zijn en alle knopen op het laatste niveau aan de linkerzijde zijn. Iedere boom kan op vrij eenvoudige wijze in een binaire boom worden getransformeerd. Ook voor iedere graaf die geen niet-verbonden vertices heeft kan een boom worden gemaakt. Een \"geordende boom\" is een boomstructuur waarbij de kinderen een gedefinieerde volgorde hebben.\nAlgoritmen.\nVoor boomstructuren bestaat een groot aantal goed bekende algoritmen, bijvoorbeeld om iets in een geordende boom op te zoeken, om een nieuw element in een geordende boom aan te brengen of te verwijderen, of om een niet-geordende boom te sorteren (om te zetten in een geordende boom). Als een boom specifieke eigenschappen heeft, kunnen deze algoritmen vaak nog verfijnd (en dus meestal ook versneld) worden. Bomen kunnen gebruikt worden om allerlei problemen in de informatica voor te stellen."}
{"id": "10058", "revid": "406997", "url": "https://nl.wikipedia.org/wiki?curid=10058", "title": "Maniche\u00efsme", "text": "Het maniche\u00efsme was een gnostische religie en een stroming binnen het christendom, waarin de verwerving van gnosis het kernthema was. De grondlegger was Mani (216-276). Het ontstond korte tijd na andere religieuze bewegingen waarin gnosis ook het kernthema was, zoals de gnostiek, hermetisme en min of meer gelijktijdig met het mande\u00efsme.\nGnosis (\u03b3\u03bd\u1ff6\u03c3\u03b9\u03c2) is het Griekse woord voor kennis. In de context van dit artikel is de essentie daarvan het verwerven van het inzicht in de oorsprong, huidige situatie en de bestemming van de mens. Het centrale thema is dat de mens afkomstig is uit een goddelijke wereld en in zijn aardse situatie een goddelijke kern in zich heeft die afkomstig is uit die wereld. Die kern is verstrikt geraakt in de materie of in het kwaad in de stoffelijke wereld. Demonische krachten, soms ook ge\u00efnterpreteerd als hartstochten of het noodlot, trachten die kern gevangen te houden in zijn lichamelijk omhulsel. Wie de werkelijke situatie kent en dus ook weet heeft van zijn goddelijke kern en van de mogelijkheid tot terugkeer naar de goddelijke wereld heeft gnosis. Mani heeft meerdere invloeden in zijn leer verwerkt, maar in de eenentwintigste eeuw is er consensus op het vakgebied dat de belangrijkste wortels van het maniche\u00efsme in een gnostisch type christendom en de christelijke gnosis liggen.\nIn het maniche\u00efsme wordt uitgegaan van twee reeds voor de schepping van de kosmos aanwezige van elkaar onafhankelijke en ongeschapen principes; het goede en het kwade. In de manichese mythe worden die principes verbeeld als een rijk van het Licht en het Goede waar God de Vader heerst en een rijk van de Duisternis. Beide rijken voerden al in een oertijd, voor het bestaan van de kosmos, een strijd. In een tweede periode werd de kosmos gecre\u00eberd uit zowel licht als duisternis. Ook de materi\u00eble wereld met zijn planten, dieren en mensen is uit deze delen samengesteld. In de op deze wereld voortgezette strijd is het de opgave van manichee\u00ebrs zoveel mogelijk van het licht (het goede) te bevrijden uit de duisternis (het kwade).\nHet maniche\u00efsme was een sterk op missie gerichte religie. Reeds tijdens het leven van Mani werden vanuit Perzi\u00eb missiereizen ondernomen. In de vierde eeuw waren in vrijwel alle gebieden rond de Middellandse Zee, alsmede in enkele delen van Centraal-Azi\u00eb manichese gemeenschappen aanwezig. De eerste aanwezigheid van maniche\u00efsme in China dateert van eind zevende eeuw. Als gevolg van de effecten van vervolgingen in het Romeinse rijk was het maniche\u00efsme in het westen begin zevende eeuw verdwenen. In China wist het zich tot begin zeventiende eeuw te handhaven.\nMani.\nMani werd geboren nabij Ctesiphon in het zuiden van Mesopotami\u00eb. Het gebied maakte in die tijd deel uit van het Parthische Rijk. Zijn vader had de naam Patt\u00ecg of Patt\u00e8g. Berichten over zijn moeder Miryam dat deze nauwe banden had of gerelateerd was aan de toen heersende dynastie van de Arsaciden zijn later verzonnen verhalen. Mani groeide op in een milieu van joods-christelijke baptistische groeperingen. In de Keulse Mani-Codex, een geschrift uit eind vierde of begin vijfde eeuw, wordt vermeld dat hij zijn jeugd doorbracht bij een van die groeperingen, de Elchasaieten. Dit soort groeperingen voerde dagelijks wassingen uit van hun lichaam en voedsel, hield zich streng aan de voorschriften van de sjabbat maar beschouwde Jezus ook als hun verlosser. Zij waren vegetari\u00ebrs en aten alleen voedsel dat zij zelf verbouwden.\nDeze groeperingen geloofden ook in herhaalde re\u00efncarnaties van Christus. Het latere idee in het maniche\u00efsme van verschillende en herhaalde manifestaties van de Apostel van het Licht zou Mani aan deze notie ontleend hebben. Al tijdens zijn jeugd ontving hij openbaringen. Een bijzondere openbaring ontving Mani op de leeftijd van vijfentwintig jaar van wat zijn Gezel of Hemelse Tweeling wordt genoemd. Het is bekend in eerdere gnostische literatuur als \"syzygos\", een hemelse paargenoot. In de Keulse Mani-Codex wordt die openbaring verwoord als onder meer\nVanaf dat moment beschouwde Mani zich als de parakleet uit het Evangelie van Johannes. In het maniche\u00efsme is Mani naast de parakleet ook de nieuwe Jezus Christus. In zijn eigen \" Levende (of: Grote) Evangelie\" wordt dat verwoord als\nKort daarna brak Mani met de groepering waar hij opgroeide en begon hij met zijn missiereizen. Dat was eerst alleen in Perzi\u00eb. In 241 zond hij een aantal volgelingen van hem als missionaris naar de westelijke delen van het Romeinse rijk. Mani reisde naar India en preekte in vooral de westelijke delen van de Indusvallei. De Parthische dynastie was inmiddels opgevolgd door die van de Sassaniden. Na de troonsbestijging van Sjapoer I keerde hij naar Babyloni\u00eb terug. Ook bij zijn opvolger Hormazd I kreeg Mani volop gelegenheid zijn overtuiging te verspreiden en de organisatie van de manichese kerk uit te bouwen. Deze welwillende houding van de dynastie van de Sassaniden verdween in het begin van de regeerperiode van Bahram I. Kard\u00e8r, de hogepriester van het zoroastrisme, meende dat zijn positie aan het hof werd bedreigd. Hij overtuigde de koning dat het noodzakelijk was om actie tegen Mani te ondernemen. Mani werd gevangen genomen, gemarteld en overleed. In een aantal manichese bronnen werd hij gekruisigd.\nBronnen.\nMani beschouwde het als een grote fout van religieuze leiders, zoals Gautama Boeddha, Zarathustra en Jezus, dat zij hun leer en overtuiging niet schriftelijk hadden vastgelegd. Mani heeft dan ook uitdrukkelijk getracht zijn onderricht in boeken vast te leggen. Zo zou kunnen worden voorkomen dat er meningsverschillen en twisten over de leer zouden ontstaan.\nMani heeft zeven canoniek geachte werken geschreven in het Oost-Aramees dat tot het Syrisch behoort.\nDe \"Shaburagan\" vervangt in sommige publicaties de \"Psalmen en Gebeden\" als canoniek schrift. Dit was geschreven in het Middelperzisch en opgedragen aan Sjapoer I, de koning van de Sassaniden. Mani schreef ook de \"Kephalaia \" (\"Hoofdzaken\"). Het is een tekst met een aantal hoofdstukken, waarin Mani zijn discipelen instrueert over de belangrijkste doctrines van het maniche\u00efsme. Mani is ook de auteur van de \"Ardhang\" (\"Het Prentenboek\"). Het is een werk waarin de essentie van de doctrine met veel afbeeldingen aanschouwelijk wordt gemaakt. De \"Ardhang\" zelf is geheel verloren gegaan, maar enkele afbeeldingen zijn bewaard gebleven in latere geschriften.\nVan de bewaard gebleven teksten is geen enkele volledig compleet. Tot begin twintigste eeuw was onderzoek van het maniche\u00efsme vrijwel geheel gebaseerd op beschrijvingen die dit als een vorm van ketterij kenschetsten. De belangrijkste daarvan waren de \"Acta Archelai\" van Hegemonius en een aantal geschriften van Augustinus, zelf voor een deel van zijn leven manichee\u00ebr. Hiernaast hebben een aantal Arabische auteurs zoals Ibn al-Nadim en Al-Biruni over het maniche\u00efsme gepubliceerd. In de twintigste eeuw werden echter een aantal vondsten gedaan die de visie op het maniche\u00efsme fundamenteel hebben veranderd.\nChinese en Centraal-Aziatische vondsten.\nTussen 1904 en 1914 onderzochten Duitse archeologen onder leiding van onder meer Albert Gr\u00fcnwedel de restanten van een aantal manichese kloosters nabij Turpan in de huidige Chinese provincie Xinjiang. Daarbij werden duizenden fragmenten gevonden van beschadigde manichese teksten. Aurel Stein en daarna Paul Pelliot ontdekten in 1908 en 1909 een aantal manichese teksten als onderdeel van de vondst van de manuscripten van Dunhuang. Die manichese teksten waren in diverse talen, zoals Chinees, Parthisch, Sogdisch, Oud-Turks en Tochaars.\nIn de provincie Fujian is nog een stele met een manichese inscriptie uit de periode 1316-1369 in het Chinees aanwezig. Een inscriptie met dezelfde tekst is ook aanwezig in een manichees tempelcomplex in Jinjiang in dezelfde provincie. Het complex heeft een beeld van \"Mani, de Boeddha van het Licht\". Het is het enige manichese tempelcomplex dat redelijk intact is gebleven. In de directe omgeving zijn een aantal manichese grafstenen. Het geeft aan dat het maniche\u00efsme tot in de veertiende eeuw in het uiterste zuidoosten van China nog aanwezig was.\nGriekse en Latijnse teksten.\nEen deel van een codex die nu de naam heeft van de Tebessa-Codex werd in 1917 ontdekt in een grot nabij Tebessa in Algerije. Het is een Latijnse tekst uit de vijfde eeuw die twee delen bevat. Het eerste deel handelt over de verhouding tussen de uitverkorenen en toehoorders in de manichese kerk. In het tweede deel wordt de ethiek van het niet werken door de uitverkorenen verdedigd.\nIn 1970 werd bekendgemaakt dat een aantal onderzoekers met succes de tekst van een codex, die aangekocht was door de universiteit van Keulen, had weten te reconstrueren en vertalen. De Keulse Mani-Codex dateert van eind vierde of begin vijfde eeuw en bevat Griekse vertalingen van oorspronkelijk Syrische teksten. De tekst is een bloemlezing met citaten uit het werk van enkele vroege discipelen van Mani, die door een eindredacteur in relatie worden gebracht met een aantal autobiografische verklaringen van Mani. De teksten geven inzicht in de jeugd van Mani, het milieu van joods-christelijke baptistische groeperingen waarin hij opgroeide en zijn eerste missiereizen\nKoptische teksten.\nIn 1928 werden zeven codices gevonden nabij Medinet Madi in de Egyptische regio El-Fajoem. In de jaren daarna werden die aangekocht door de Amerikaanse verzamelaar Chester Beatty. De verzameling viel daarna weer uiteen. Twee codices en een deel van twee andere bevinden zich in Dublin. De andere delen van de laatste twee codices bevinden zich met drie andere volledige codices in Berlijn. Delen van de overige codices bevinden zich in Wenen en Warschau. De teksten omvatten een boek van Psalmen, een boek dat een exegese geeft van het verloren \"Het Levende (of: Grote) Evangelie\" van Mani, een boek met homilie\u00ebn, een boek over \"de Pragmateia\" en twee boeken over de \"Kephalaia\" (\"Principes \").\nIn 1990 werd bij Kellis in de Dakhlaoase een aantal teksten gevonden. Daaronder zijn Syrisch-Griekse woordenlijsten, manichese liturgische teksten, psalmen en een groot aantal persoonlijke brieven die inzicht geven in de levensstijl van manichee\u00ebrs uit de vierde eeuw in dit gebied.\nOnderzoek en invloeden.\nIn Europa werd maniche\u00efsme gedurende de middeleeuwen gezien als een vorm van christelijke ketterij. Personen die meningen uitten, die afweken van de leer van het rooms-katholicisme werden betiteld als manichee\u00ebr, ook als die opinies niets met maniche\u00efsme te maken hadden. Nog in de zestiende eeuw kregen in de periode van de reformatie protestanten, zoals Maarten Luther, van onder meer Erasmus het etiket manichee\u00ebr.\nOnderzoek.\nHet gevolg was dat juist in protestantse kringen het maniche\u00efsme voor het eerst onderwerp werd van studies. Tot begin twintigste eeuw waren het vrijwel uitsluitend protestantse theologen die over het maniche\u00efsme publiceerden. In 1578 publiceerde Cyriacus Spangenberg het \"Historia Manichaeorum \". In 1700 verscheen het \"Unparteyische Kirchen- und Ketzer-Historie\" van Gottfried Arnold. Een deel van het boek bestond uit beschrijvingen van de 'martelingen en andere wreedheden' waarvan manichee\u00ebrs het slachtoffer waren geworden als gevolg van optreden van de katholieke kerk.\nDe eerste wetenschappelijke studie was van Isaac de Beausobre en verscheen in 1734 in Amsterdam als \"Histoire critique de Manich\u00e9e et du Manich\u00e9isme\". De Beausobre was een hugenoot en ook hij had het motief de protestantse zaak te verdedigen. Hij vergeleek de reformatie en de breuk met de katholieke kerk met het verzet van de manichese beweging tegen een orthodox christendom. De Beausobre was echter ook de eerste auteur die de toen beschikbare bronnen op kritische en systematische wijze onderzocht. Hij wist aan te tonen, dat het grootste deel wat over maniche\u00efsme in de \"Acta Archelai\" gemeld werd onmogelijk juist kon zijn. Hij was de eerste die joodse invloeden op het maniche\u00efsme beschreef op basis van het door hem aangetoonde verband tussen \"Het Boek van de Reuzen\" en het Eerste boek van Henoch. Alle daarna volgende serieuze studies namen zijn werk als basis.\nIn 1831 publiceerde Ferdinand Christian Baur \"Das manich\u00e4ische Religionssystem nach den Quellen neu untersucht und entwickelt\". Baur was de eerste die expliciet stelling nam tegen het beschouwen van het maniche\u00efsme als een christelijke ketterij en beschreef dit als een zelfstandige religie met een eigen ontstaansgeschiedenis. Hij was zich bewust van de meerdere invloeden die het maniche\u00efsme ook verwerkt heeft. Hij kwam tot de conclusie dat de belangrijkste wortels van het maniche\u00efsme in het Perzische zoroastrisme lagen. Baur was de eerste die op basis van onderzoek van bronnen over onder meer Simon Magus een relatie legde met de gnostiek.\nInvloeden.\nDe opinie van Baur over de relatie met het zoroastrisme bleef lang de overheersende opvatting. Men zag het maniche\u00efsme vooral als deel van de religieuze geschiedenis van Perzi\u00eb. Die opvatting leek voor een belangrijk deel ook te worden bevestigd door de vondsten in Centraal-Azi\u00eb in begin twintigste eeuw.\nDe ontdekking van Koptische teksten in 1928 heeft tot een gewijzigd standpunt geleid. De wortels van het maniche\u00efsme liggen in de eerste plaats in een gnostisch type christendom en de christelijke gnosis. Het maniche\u00efsme was een van de meerdere gnostische stromingen binnen de grote veelvormigheid die het christendom in de eerste eeuwen na Christus kenmerkte. Dat standpunt werd overtuigend bevestigd door de ontdekking van de Keulse Mani-codex in 1969.\nVeel elementen in de leer van Mani kunnen nu ge\u00efnterpreteerd worden vanuit het milieu van joods-christelijke baptistische groeperingen waarin hij opgroeide. Dat sluit niet uit dat andere elementen, zoals zijn indeling van de wereldgeschiedenis in drie perioden ontleend kunnen zijn aan Iraanse religieuze noties, zoals het zoroastrisme. Een aantal auteurs op het vakgebied hanteert de aanname, dat de opvatting van Mani dat ook mensen kunnen re\u00efncarneren, ontleend zou kunnen zijn aan het boeddhisme. Mani kan dat echter ook ontleend hebben aan eerdere gnostische bewegingen waarin die notie ook een rol speelde. Op het vakgebied van de eenentwintigste eeuw wordt de invloed van het boeddhisme op de oorspronkelijke doctrine van Mani marginaal geacht. Er is consensus op het vakgebied dat de hi\u00ebrarchische organisatie van zijn kerk door denkbeelden van Marcion be\u00efnvloed moet zijn en de kosmologie door de leer van Bardaisan.\nKosmologie en gnosis in het maniche\u00efsme.\nDe belangrijkste vragen in het maniche\u00efsme waren die van de oorsprong van het kwaad in de wereld en hoe dit bestreden diende te worden. Het antwoord op beide vragen werd door Mani gegeven in de door hem gecre\u00eberde mythe en kosmologie. De manichese mythe is zeer complex en geen enkele beknopte samenvatting kan volledig recht doen aan de complexiteit daarvan. Tijdens de verspreiding van het maniche\u00efsme over veel cultuurgebieden is de essentie echter steeds dezelfde gebleven. De mythe wordt onderverdeeld in drie kosmische perioden. De mensheid leeft nu in de tweede periode en daarin vindt de strijd tussen licht en duisternis plaats.\nDe eerste periode.\nDe meeste gnostische systemen kennen een vorm van monisme. In die systemen ligt de oorsprong van het kwaad in de goddelijke wereld zelf. Het is het gevolg van een breuk in en een val van een goddelijke kracht uit die wereld. Het maniche\u00efsme heeft net als het mande\u00efsme een dualistische opvatting daarover. Het kwaad was reeds voor de schepping van de kosmos aanwezig. In die eerste of oertijd bestaan in eeuwigheid twee van elkaar onafhankelijke en ongeschapen principes: het goede en het kwade.\nEr is een rijk van het Licht en het Goede waar God de Vader heerst en een rijk van de Duisternis. Het agressieve rijk van de Duisternis wenst het Licht te verslinden en onderneemt een aanval op het rijk van het Goede. Het Lichtrijk is niet ingericht op deze aanval en God de Vader moet een aantal emanaties cre\u00ebren die in staat zijn de strijd aan te gaan. Met hulp van de Moeder van het Leven cre\u00ebert hij de Oermens (Adam Qadmaya), ook wel Eerste Mens. Een aantal auteurs op het vakgebied interpreteren de Oermens als een eerste verschijning in de mythe van een pre-existente Christus. De Oermens werd in de strijd verslagen door de machten van het rijk van de Duisternis en gevangen genomen. Hij wordt uiteindelijk gered door Lichtwezens en kan terugkeren naar het rijk van het Goede. Zijn ziel (parthenos, anima) en daarmee een deel van het Licht bleef echter achter en werd door de duisternis verslonden.\nDe tweede periode.\nHierin is sprake van een voortdurende strijd tussen emanaties van het licht en de duisternis. Een deel van het licht wordt uit de duisternis bevrijd door steeds re\u00efncarnerende Jezus-gestaltes. De duisternis slaagt er echter in een deel van het licht gevangen te houden. De heerser van het Licht brengt een aantal andere emanaties voort. Een daarvan is de Levende Geest. Met het doel het licht te redden cre\u00ebert de Levende Geest de kosmos, die bestaat uit een mengsel van licht en duisternis. Op die wijze zouden de lichtdeeltjes van de gevangen ziel van de Oermens geleidelijk terug kunnen worden geleid naar hun plaats van oorsprong. De zon en de maan bestaan geheel uit zuivere lichtdeeltjes. De planeten en de sterren zijn echter gemaakt uit materiaal dat vervuild is met delen van de duisternis. Deze schepping is het resultaat van een goddelijke gestalte uit het rijk van het Licht en niet zoals in andere gnostische systemen van een kwaadaardige demiurg. Om het proces van verlossing verder op gang te brengen wordt een nieuwe serie emanaties gecre\u00eberd als de Derde Gezant met zijn Lichtjonkvrouw. De Derde Gezant heeft de taak het licht dat vastgehouden wordt door de machten van de duisternis te verlossen. Dit licht zit ook in de lichamen van die machten.\nDe Derde Gezant maakt hiertoe gebruik van de seksuele begeerten van zowel mannelijke als vrouwelijke archonten. Het licht dat zij verslonden hebben is geconcentreerd in hun sperma en baarmoeders. Uit het sperma van de mannelijke archonten dat op aarde valt ontstaan de bomen en de planten. De vrouwelijke archonten, zwanger door hun eigen kwade natuur, laten hun foetussen op aarde vallen. Die verslinden de vruchten van de bomen die ontstaan zijn uit het sperma van de mannelijke archonten. Uit de paring van de foetussen komen de dieren voort. Al het licht dat nog niet gered is wordt op die wijze samengebracht op aarde waar het geconcentreerd wordt in planten en voor een kleiner deel in dieren.\nDe Derde Gezant versnelt het proces van de bevrijding van de lichtdelen door middel van de \"schepen van het Licht\" (de maan en de zon) die deze overbrengen naar een Nieuw Paradijs. Dit proces leidt tot grote verontrusting bij de machten van de duisternis. Zij trachten een deel van de lichtdeeltjes op aarde te behouden door het cre\u00ebren van de eerste mensen. Een mens is in de visie van Mani een microkosmos als afbeelding van de macrokosmos. Hij bestaat uit een ziel en een lichaam die weer een mengsel zijn van het goede en het kwade. De ziel bevat een goddelijke vonk, een lichtdeel van de Oermens.\nAdam en Eva hadden echter geen besef van hun goddelijke oorsprong, omdat zij de gnosis daarvan nog niet verworven hadden. Die gnosis wordt hen geopenbaard door Jezus Zonneglans die daartoe naar de aarde afdaalt. Deze openbaring is in het maniche\u00efsme het basismodel voor alle latere openbaringen. Om de verlossing van de lichtdeeltjes verder mogelijk te maken brengt Jezus Zonneglans Nous (gedachte, intelligentie) voort en deze zendt de Apostel van het Licht uit, die gere\u00efncarneerd zal worden in de grote religieuze leiders zoals Gautama Boeddha, Zarathustra en Jezus de Messias. Mani sluit deze rij dan af.\nDe derde periode.\nIn deze periode die in de toekomst ligt zal er een enorme strijd ontstaan tussen de krachten van het goed en het kwaad. Iedere ziel zal beoordeeld worden en degenen die daartoe gekozen worden zullen opstijgen naar de hemel en het Nieuwe Paradijs. Daarna zal de stoffelijke wereld vernietigd en gereinigd worden door een vuur dat 1468 jaar zal duren. Vrijwel alle lichtdeeltjes zullen bevrijd worden. De kwade materie en zijn verdoemde slachtoffers worden opgesloten in een bol in een put van enorme omvang die afgedekt wordt met een reusachtige steen. Op die wijze zal de definitieve scheiding tussen licht en duisternis tot in de eeuwigheid gerealiseerd zijn.\nDe manichese kerk.\nDe manichese kerk was sterk hi\u00ebrarchisch georganiseerd. Het hoofd van de kerk werd na het overlijden van Mani \"arch\u00e8gos\" genoemd. Tot begin tiende eeuw had deze zijn zetel in Babylon en daarna in Samarkand in het huidige Oezbekistan. De wereldwijde eenheid van de kerk komt tot uitdrukking in het feit dat in de achtste eeuw een Noord-Afrikaan nog het hoofd was.\nNa de \"arch\u00e8gos\" waren er een aantal rangen. De eerste was die van de twaalf apostelen of leraren. De tweede was die van twee\u00ebnzeventig bisschoppen en de derde waren driehonderdzestig presbyters (in deze context heeft dit meer de betekenis van ouderling dan van priester). Daarna volgden de \"electi\", de uitverkorenen. Dat waren de \"heiligen\", uiterlijk herkenbaar aan hun witte kleding. Zij waren de schrijvers van de boeken en geschriften, de schilders van de miniaturen en de musici bij kerkdiensten. Er zijn enkele bronnen die ook het bestaan van vrouwelijke uitverkorenen melden. Die bronnen maken alle deel uit van antimanichese literatuur waarin ook dit element dient om het maniche\u00efsme negatief te beschrijven. In de manichese literatuur worden geen vrouwelijke uitverkorenen beschreven. De grote massa van de gelovigen behoorde tot de laagste rang en werden de \"auditores\", de toehoorders, genoemd. In het Aramese christendom meer in het algemeen werd de term toehoorder gebruikt voor de gelovigen die pas na uitvoerig onderricht als volwaardig lid van de kerkgemeenschap werden erkend.\nHet aantal van twaalf apostelen is ongetwijfeld ontleend aan de twaalf apostelen van Jezus. Het getal twee\u00ebnzeventig houdt verband met geschriften als het diatessaron van Tatianus, dat bij de manichee\u00ebrs bekend was en waarin gemeld wordt dat Jezus twee\u00ebnzeventig discipelen uitzond en waarvan voor dit deel de grondtekst afkomstig is uit het Evangelie volgens Lucas. Mani had het diatessaron als evangelietekst gebruikt. Het getal driehonderdzestig is afgeleid uit de astrologie.\nOmstreeks 570 ontstond een schisma in de manichese kerk. De leidinggevende geestelijken in het gebied van Transoxani\u00eb en Sogdi\u00eb braken met de moederkerk in Babylon. Het conflict had geen doctrinair karakter, maar had betrekking op verschillen in opvatting ten aanzien van het naleven van gedragsregels en de ethische code. De manichee\u00ebrs in het gebied noemden zich de Denawars en wisten hun autonomie tot begin achtste eeuw te handhaven. Omstreeks 720 werd het conflict be\u00ebindigd en was het leiderschap vanuit Babylon weer hersteld.\nEthiek.\nEen mens was in de visie van Mani een microkosmos als afbeelding van de macrokosmos. Op dat niveau waren mensen dan ook instrumenten voor de bevrijding van het goddelijk licht. Er was daarvoor een strikt ascetisch leven vereist. Iedere handeling die als gevolg zou hebben dat het licht in de materie opgesloten bleef diende te worden vermeden. Dat vereiste seksuele onthouding, leven in armoede en vegetarisme. Eisen als deze waren alleen na te leven door een minderheid van de gelovigen. Die notie was dan ook de basis voor de splitsing van de geloofsgemeenschap in uitverkorenen en toehoorders.\nDe uitverkorenen waren gehouden aan vijf geboden. Waarachtigheid, leven in armoede, seksuele onthouding, strikt vegetarisme, reinheid van de mond en meer in het algemeen afzien van handelingen die het in de materie gevangen licht zouden kunnen beschadigen. Die voorschriften werden samengevat als de drie zegels. Het zegel van de mond bevatte een verbod op het liegen en hanteren van onfatsoenlijk taalgebruik, het drinken van alcohol en eten van vlees. De verplichting tot vegetarisme was op basis van de notie dat plantaardig materiaal meer lichtdeeltjes zou bevatten dan vlees. Die lichtdeeltjes zouden door de ontlasting van de uitverkorenen in de atmosfeer terecht komen en getransporteerd worden naar het Nieuwe Paradijs in het koninkrijk van het Licht.\nHet zegel van de handen verbood de uitverkorenen iedere activiteit die zou kunnen leiden tot het beschadigen van stoffelijke objecten die lichtdeeltjes bevatten. Het zaaien, planten, oogsten en zelfs over de kleinste planten lopen kon de bevrijding van lichtdeeltjes verhinderen. Het bereiden van een vegetarische maaltijd kon tot gevolg hebben dat de lichtdeeltjes toch beschadigd werden. De uitverkorenen konden die dan ook zelf niet bereiden en die taak werd door de toehoorders gedaan, die een vorm van vergeving voor het uitvoeren daarvan ontvingen. De uitverkorenen konden ook niet baden, omdat water vervuild kon zijn met lichaamsstoffen.\nHet zegel van de schoot richtte zich vooral op het zich onthouden van iedere seksuele activiteit. Het proces van seksuele gemeenschap en geboorte werd gerelateerd aan de door de archonten gecre\u00eberde stoffelijke natuur van de eerste mensen om lichtdeeltjes daarin gevangen te houden.\nOok voor de toehoorders golden een aantal verboden. Dat waren bepalingen ten aanzien van liegen, valselijk beschuldigen, doden, stelen, onkuis leven en zwarte magie. Zij konden verder trouwen, kinderen verwekken en andere normale activiteiten uitvoeren. Hun voornaamste taak in een manichese gemeenschap wordt in de teksten aangeduid met het woord \"ruw\u00e3n\u00e3g\u00e3n\", zielen- dienst. Het heeft de betekenis van het zoveel mogelijk ondersteunen van de uitverkorenen. Alleen de zielen van de uitverkorenen zouden na hun overlijden getransporteerd worden naar het koninkrijk van het Licht. De verleende zielen-dienst was voor de toehoorders echter van wezenlijk belang, omdat zij hierdoor zelf ook een proces van reiniging ondergingen en via een reeks van incarnaties ook een uitverkorene werden en uiteindelijk verlost zouden worden.\nManiche\u00efsme en de christelijke canon.\nManichee\u00ebrs beschouwden zich als christenen. In ieder geval de uitverkorenen van hen beschouwden zich ook als betere christenen dan diegenen die tot de katholieke kerk behoorden. In het debat tussen Augustinus en de manichese bisschop Felix in 404 spreekt de laatste over katholieken als \"semi-christenen\". Meer in het algemeen was er bij de hi\u00ebrarchie van het gnostische christendom een tendens zich in intellectueel opzicht superieur te achten aan niet-gnostische christenen. Het maniche\u00efsme verwierp het Oude Testament. De manichee\u00ebrs verweten de katholieken dat zij zonder enig kritisch onderzoek de bijbel hanteerden en het joodse bijgeloof van het Oude Testament niet gescheiden hadden van de waarheid die Christus had gebracht. Voor hen waren het Oude en het Nieuwe Testament volstrekt tegenstrijdig.\nVaak spitsten de debatten zich toe op het scheppingsverhaal in het Bijbelboek Genesis. In het Romeinse rijk verschenen manichese predikers op drukke plaatsen als markten en badhuizen. Zij trachtten de aanwezigen aan te tonen hoe kritiekloos het katholicisme en hoe irrationeel het scheppingsverhaal uit het Oude Testament was. Dat werd onder meer ge\u00efllustreerd met vragen als \"In welk begin maakte God hemel en aarde?\", \"Hoe kan God hemel en aarde maken als er al van aarde sprake was?\", \"Was God in duisternis voordat er licht werd gemaakt?\", \"Waar kwam die duisternis dan vandaan?\", \"Waarom moest God rusten?\", \"Hoe kan de mens gemaakt zijn naar Gods beeld?\".\nOok van het Nieuwe Testament werden delen verworpen. In het maniche\u00efsme is sprake van meerdere en verschillende manifestaties van Jezus. Voor wat betreft de historische Jezus van Nazareth had het maniche\u00efsme de opvatting dat bij de kruisigingsdood de goddelijke Christus de mens Jezus voor de dood aan het kruis had verlaten. Jezus was slechts een lichamelijk omhulsel. Manichee\u00ebrs geloofden ook niet in de geboorte van Jezus uit een vrouw. De gedachte dat de Zoon van God in een baarmoeder zou zijn ontstaan werd door hen als godslasterlijk beschouwd. De essentie van hun versie van het Nieuwe Testament bestond uit door hen wel geaccepteerde delen van de evangeli\u00ebn en de brieven van Paulus.\nDie delen werden geselecteerd om manichese overtuigingen duidelijk te maken. De meest populaire passages waren de teksten in het Evangelie volgens Matte\u00fcs en dat van Lucas over de twee bomen. \"Zo brengt iedere goede boom goede vruchten voort, maar de slechte boom brengt slechte vruchten voort. Een goede boom kan geen slechte vruchten dragen, of een slechte boom goede vruchten dragen. Iedere boom, die geen goede vrucht voortbrengt, wordt uitgehouwen en in het vuur geworpen. Zo zult gij hen dan aan hun vruchten kennen\" (Matte\u00fcs 7:17-20). Er wordt in de manichese literatuur honderden malen het beeld van de twee bomen beschreven om de leer van de twee naturen van kwaad en goed te verduidelijken.\nManichee\u00ebrs beschikten verder over een aantal apocriefe handelingen van de apostelen, de Handelingen van Andreas, Handelingen van Johannes, Handelingen van Paulus, Handelingen van Petrus en Handelingen van Thomas. In de literatuur is verder sprake van een aantal apocriefe evangeli\u00ebn die door manichee\u00ebrs werden gelezen. Het Evangelie van Eva, Evangelie van Petrus, Evangelie volgens Filippus, Evangelie van Bartolome\u00fcs, Evangelie van de twaalf Apostelen.\nDe manichese canon bestond echter in de eerste plaats uit de geschriften van Mani zelf.\nDe missie en verspreiding van het maniche\u00efsme.\nIn de beslissende openbaring aan Mani had zijn Hemelse Tweeling hem ook de opdracht gegeven de ontvangen boodschap te verspreiden. Het maniche\u00efsme had dan ook een sterke missiedrang. In de \"Kephalaia\" had Mani geschreven:\nNog in de derde eeuw was het al aanwezig in Egypte en Noord-Afrika. De eerste aanwezigheid van manichese gemeenschappen aan de kust van Oman dateert eveneens van de derde eeuw. In de eerste decennia van de vierde eeuw waren er manichese gemeenschappen in delen van Spanje, Zuid-Frankrijk, Itali\u00eb, de kust van Dalmati\u00eb en in het oosten van het Romeinse rijk. De missie in de richting van Centraal-Azi\u00eb bereikte Transoxani\u00eb en Sogdi\u00eb aan het eind van de derde eeuw. De Arabische verovering van Perzi\u00eb (640- 675) maakte aanvankelijk een eind aan de vervolgingen daar. Onder het regime van Abassiden vonden in de tweede helft van de achtste eeuw opnieuw vervolgingen plaats. Het gevolg was een nieuwe uitstroom van gelovigen naar Centraal-Azi\u00eb. Begin zevende eeuw was het maniche\u00efsme in Europa en Afrika geheel verdwenen. Sogdi\u00eb werd het nieuwe kerngebied van het nog aanwezige maniche\u00efsme. Manichese, vooral Sogdische, handelaren brachten het geloof verder over de zijderoute.\nOok uitverkorenen gingen op missiereizen. De ambulante levensstijl van die uitverkorenen was een ethisch dilemma, waar ook verschillend over werd gedacht. Het voortdurend betreden van de grond bracht bij reizen over lange afstanden onontkoombaar schade toe aan de in planten en gewassen aanwezige lichtdeeltjes. Dit dilemma wordt uitvoerig aan de orde gesteld in meerdere manichese geschriften. De \"Kephalaia\" vermeldt dat reizen met dit doel slechts ogenschijnlijk botst met het gebod om zo min mogelijk schade aan lichtdeeltjes toe te brengen. De missie wordt immers uitgevoerd in opdracht van God. In een andere - Sogdische - tekst, de \"Xw\u0101stw\u0101n\u012bft\", wordt echter uitdrukkelijk vergeving gevraagd voor het met dit doel betreden van de grond.\nEen manichese uitverkorene werd in 692 aan het Chinese hof ontvangen en in 732 werd een keizerlijk edict uitgevaardigd, dat aan buitenlanders toestemming gaf om de religie in China te belijden. Het edict verbood pogingen Chinezen tot het maniche\u00efsme te bekeren.\nIn Centraal-Azi\u00eb en China.\nDe missiestrategie van de manichee\u00ebrs was voor een deel gebaseerd op het trachten te bekeren van de elite in een missiegebied. In 763 werd het grootste succes van de missie behaald. In dat jaar werd Bogu Khan, de heerser van het Oeigoerse rijk, tot het maniche\u00efsme bekeerd. De elite van het rijk volgde, alsmede een deel van de rest van de bevolking. Het maniche\u00efsme werd de dominante religie in het rijk. De bekering had ongetwijfeld ook strategische motieven. Sogdische handelaren beheersten de oases langs de zijderoute in Turkestan, het gebied dat Centraal-Azi\u00eb met het westen van China verbond. Invloed langs die route was van vitaal belang voor het Oeigoerse rijk. In die relatie moet die bekering dan ook gezien worden. De bekering werd vastgelegd in een proclamatie. Een kopie daarvan is bewaard gebleven als een inscriptie op een stele in Ordu-Baliq, de hoofdstad van het rijk. Het vermeldt onder meer het gebod op vegetarisme en het verbod op alcohol.\nHet China van de Tang-dynastie (618-907) was het decennium daarvoor geconfronteerd met de opstand van An Lushan. De opstand was mede door strijdkrachten van de Oeigoeren neergeslagen, maar de Tang-dynastie was ernstig verzwakt uit de strijd gekomen. De Oeigoeren waren de enige effici\u00ebnte strijdmacht die de dynastie nog overeind kon houden. De patronage van de Oeigoeren had tot gevolg dat er in de Chinese hoofdstad Chang'an, alsmede in Luoyang en vier andere steden in het noordelijke en centrale deel van China, manichese tempels konden worden gesticht.\nRond 840 werd het Oeigoerse rijk door de Kirgiezen vernietigd. Het gevolg was een migratie van de Oeigoeren. Het grootste deel vestigde zich in het Tarimbekken en stichtte daar het koninkrijk Qocho dat zijn basis had in een aantal oasesteden als Hami, Kucha, Turpan, Gaochang en Bezeklik. De nabij Dunhuang gevonden manichese manuscripten en de muurschilderingen in grotten dateren van de eerste honderd jaar van dit koninkrijk. In het Tarimbekken mengden deze Oeigoeren zich met groepen van onder meer Tochaarse afkomst. De elite van het koninkrijk Qocho bleef het maniche\u00efsme trouw. Het geloof werd echter in het gebied weer dat van een minderheid, omdat het moest concurreren met het boeddhisme en het nestorianisme. Aan het begin van de elfde eeuw is het maniche\u00efsme uit het gebied verdwenen.\nIn het noordelijke en centrale deel van China wist het maniche\u00efsme zich tot het midden van de negende eeuw te handhaven. Er werden tientallen teksten vertaald in het Chinees. De \"Shaburagan\" werd het bekendste werk in China en was vertaald onder de titel, de \"Soetra van de Twee Principes\". Het maniche\u00efsme werd in China benoemd als de Religie van het Licht en Mani als de Boeddha van het Licht. Een samenvatting in het Chinees van de doctrine had dan ook de titel \"Compendium van het onderricht van Mani, de Boeddha van het Licht\". Mani werd voorgesteld als een emanatie van Laozi, de veronderstelde stichter van het tao\u00efsme. In de Chinese volksreligie was er de overtuiging dat Laozi niet was overleden, maar naar het westen was gereisd waar hij opnieuw als Boedhha zou verschijnen.\nNa de val van het Oeigoerse rijk rond 840 viel de patronage van de Oeigoeren weg. In 845 nam de keizer Wuzong (r. 840-846) het besluit om alle buitenlandse godsdiensten in China te verbieden. Het besluit was in de eerste plaats gericht tegen het georganiseerd boeddhisme en was ingegeven door economische motieven. De boeddhistische kloosters hadden enorme rijkdommen verzameld en waren vaak vrijgesteld van betaling van belasting. Het besluit had echter ook consequenties voor het nestorianisme en het maniche\u00efsme. Alle geestelijken van de verboden religies dienden naar een lekenbestaan terug te keren en werden daarna behandeld als alle andere immigranten. De kloosters en tempels van die religies werden gesloten.\nHet nog aanwezige maniche\u00efsme wist een toevlucht te vinden in het zuidoosten van China. Het kerngebied werd de omgeving van Quanzhou in de provincie Fujian. De eerdere beschrijving van Mani als emanatie van Laozi maakte het mogelijk de religie als een vorm van tao\u00efsme voor te stellen. Een deel van de manichee\u00ebrs in het gebied raakte in de periode van de Song-dynastie (960-1279) aan het begin van de twaalfde eeuw betrokken bij de opstand van de Witte Lotus. Uit bewaard gebleven verslagen van verhoren van betrokkenen is het duidelijk, dat er nog sprake was van kenmerkende manichese overtuigingen. Er wordt gesproken over vegetarische afgodendienaren, afzien van gebruik van alcohol, de overtuiging dat het menselijk bestaan slechts gericht moest zijn op het bereiken van een goddelijke bestemming. Met name het feit dat betrokkenen op geen enkele wijze iets aan voorouderverering deden werd hen zwaar aangerekend. Een lijst in de verslagen van bij hen aangetroffen literatuur maakt ook duidelijk, dat het grootste deel daarvan bestond uit tijdens de Tang-dynastie vertaalde manichese teksten waarin zowel Mani als Jezus voorkomen.\nTijdens de periode van de Mongoolse Yuan-dynastie (1279-1368) was er sprake van een relatief grote tolerantie voor buitenlandse godsdiensten in China. Een van de bij Quanzhou gevonden graven is dat van de bisschop Mar Solomon (overleden 1313). De grafsteen heeft als opschrift \"Bisschop van de manichee\u00ebrs en de nestorianen\". In deze periode namen de manichee\u00ebrs een voormalig boeddhistisch klooster als manichese tempel in gebruik. Vanaf de tweede helft van de veertiende eeuw trachtte de Ming-dynastie een eind te maken aan alle religieuze bewegingen die geen deel uitmaakten van formeel erkende boeddhistische en tao\u00efstische kloosters. Die vervolging richtte zich ook tegen de manichese gemeenschap in het zuidoosten. In de zestiende, uiterlijk begin zeventiende eeuw was het maniche\u00efsme uit China verdwenen.\nVervolging en antimanichese geschriften in het westen.\nHet maniche\u00efsme had op een aantal groepen in het Romeinse rijk een zekere aantrekkingskracht. Ook in die tijd stelden mensen zich de vraag waarom de schepping van een per definitie goede en almachtige christelijke God toch ook zoveel kwaad en onrecht bevatte. Het alternatief van het maniche\u00efsme, het bestaan van het goed en het kwaad als twee van elkaar onafhankelijke en ongeschapen principes, werd door een aantal groepen als meer rationeel beschouwd. Het maniche\u00efsme deed ook geen beroep op het geloof maar op kennis (gnosis).\nSoortgelijke noties waren al door eerdere gnostische bewegingen geformuleerd. Die bewegingen hadden echter vaak zowel onderling als intern grote meningsverschillen. Die bewegingen hadden dan ook de neiging te fragmenteren in steeds kleinere groepen. De beweging van Mani was uitstekend georganiseerd en werd strak en hi\u00ebrarchisch geleid. Het sterk ethische karakter van de religie sprak ook velen aan. De katholieke kerk was in de vijfde eeuw al ge\u00efnstitutionaliseerd en zijn revolutionaire karakter van de eerste eeuwen kwijtgeraakt. De geschriften van Mani spraken over de verhouding tussen kerk en staat, lichaam en ziel, onthouding en seksualiteit. Mani had door de manier van organiseren van zijn kerk ook duidelijk gemaakt dat een leer daadwerkelijk nageleefd kon worden. In de vierde en vijfde eeuw werd het maniche\u00efsme in het Romeinse rijk als een serieuze concurrent en bedreiging van het katholieke christendom gezien.\nDe vijandige vreemdeling, krankzinnig, ketters en pervers.\nDe eerste antimanichese geschriften waren van niet-christenen. De neoplatonische filosoof Alexander van Lycopolis schreef omstreeks 300 een verhandeling met als titel \"Tegen de doctrine van Mani\". Hij hanteerde niet de in latere christelijke geschriften gebruikelijke beledigende taal, maar concludeerde dat het maniche\u00efsme iedere filosofische onderbouwing miste. De doctrine was niet gebaseerd op logica, maar op een veronderstelde openbaring die in mythische beelden werd verhaald. Dat was een correcte conclusie, maar net als eerdere gnostische bewegingen had het manicheisme ook niet de bedoeling een filosofie te ontwikkelen. Er was geen behoefte aan de formulering van een filosofisch-theoretisch kader om idee\u00ebn te verklaren. De manichese teksten waren religieuze teksten en het weten was een religieus weten.\nIn veel van de overige antimanichese literatuur werden zo negatief mogelijke beelden beschreven. Het eerste antimanichese decreet werd in 297 uitgevaardigd door de heidense keizer Diocletianus en was gericht aan de gouverneur van de Romeinse provincie Africa Proconsularis, het huidige Libi\u00eb en Tunesi\u00eb. Hij was de eerste die het element van de vreemdeling uit het vijandige Perzische rijk als een vijfde colonne introduceerde.\n Dit beeld zou in veel van de latere christelijke literatuur overgenomen worden.\nHet tweede opgeroepen beeld ontstond door de verbastering van de naam Mani. Eusebius van Caesarea was de eerste die het Griekse passief deelwoord \"manes\" met de betekenis van \"krankzinnig of krankzinnig worden\" ging associ\u00ebren met de naam Mani. Daarna werd het gebruikelijk in christelijke antimanichese geschriften manichee\u00ebrs als krankzinnigen voor te stellen.\nIn de tweede helft van de vierde eeuw werd het derde beeld van ketters ge\u00efntroduceerd. De belangrijkste auteurs die dit beeld hanteerden waren Filastrius van Brescia, Serapion van Thmu\u00efs, Epiphanius van Salamis, Theodoretus van Cyrrhus, Efrem de Syri\u00ebr en Cyrillus van Jeruzalem. Het meest invloedrijk waren de geschriften van Augustinus en Hegemonius. De laatste was de auteur van de \"Acta Archelai\", een verslag van twee fictieve debatten tussen Mani en een eveneens fictieve bisschop Archelaus. De geschriften van deze beide auteurs zouden het beeld in Europa over het maniche\u00efsme tot ver na de middeleeuwen bepalen.\nIn de geschriften van Augustinus werd ook het vierde beeld van pervers gedrag ge\u00efntroduceerd.\nIn \"De moribus Manichaeorum\" (\"Over de gewoonten van de manichee\u00ebrs \") beschreef Augustinus manichese orgi\u00ebn, waarin onder meer sprake zou zijn van het ritueel consumeren van sperma en menstruatiebloed. Het is een verhaal dat Epiphanius van Salamis al in de \"Panarion\" over de gnostische stroming van de borborieten had geschreven. In de vijfde eeuw zou paus Leo I dit beeld verder uitbreiden met verhalen over ontvoeringen van katholieke kinderen die door manichee\u00ebrs op rituele wijze seksueel zouden worden misbruikt.\nWetgevende maatregelen.\nVanaf het Concilie van Nicea in 325 was het christendom op weg de offici\u00eble godsdienst van het Romeinse rijk te worden. In 372 vaardigden de keizers Valentinianus I en Valens een decreet tegen de manichee\u00ebrs uit. Het handelde nog niet om de religie zelf. Het decreet was vooral een veroordeling van het vermeende \"schandelijke en immorele gedrag\" van de manichee\u00ebrs. In 380 werd het decreet \"Cunctos populos\" van de drie keizers Theodosius I, Gratianus en Valentinianus II uitgevaardigd. Het maakte een eind aan de situatie van godsdienstvrijheid in het rijk. Het rooms-alexandrijnse geloof in de triniteit van God werd tot verplichte staatsreligie verheven en al wat daarvan afweek werd tot ketterij verklaard.\nIn 381 en 382 werd een aantal decreten uitgevaardigd, waarin de manichee\u00ebrs schuldig werden verklaard aan verder niet benoemde criminele handelingen. Het werd hen verboden hun persoonlijke identiteit te verbergen door het aannemen van een andere naam. Manichee\u00ebrs kregen tevens testamentaire beperkingen opgelegd. Het eerste religieuze aspect blijkt uit het benoemen van manichese kerkdiensten als \"geheime vergaderingen van de laagste klassen die gericht zijn op het ondermijnen van het katholieke geloof\". In Zuid-Frankrijk werd het priscillianisme ervan beschuldigd religieuze noties met dualistische opvattingen ontleend te hebben aan het maniche\u00efsme. Op bevel van keizer Magnus Maximus werden Priscillianus van \u00c1vila en zes medestanders in 385 in Trier als manichee\u00ebrs onthoofd. Het waren de eerste terechtstellingen van ketters in Europa. De keizers Valentinianus III en Theodosius II verordenden in 425 de verbanning van manichee\u00ebrs uit Rome. Dat werd in 428 gevolgd door een maatregel waarin hun verblijf in alle steden van het rijk verboden werd.\nDe verovering van Noord-Afrika door de Vandalen (429-439) had tot gevolg dat een aantal groeperingen, waaronder manichee\u00ebrs, migreerden naar Itali\u00eb en vooral Rome. Het aantal manichee\u00ebrs in Rome nam juist toe. Paus Leo I opende vanaf 443 een frontale aanval op het maniche\u00efsme. In de volgende twee jaren schreef hij een aantal brieven en hield een aantal toespraken waarin hij het maniche\u00efsme benoemde als onder meer \"goddeloze fabels\" en \"tegenstrijdige monsterlijkheden van leugens\". De paus riep de gelovigen op zich tegen de manichee\u00ebrs te keren en hun plaatsen van samenkomst bekend te maken aan de priesters van de parochies.\nIn 445 vaardigde Valentinianus III een nieuwe maatregel uit. De tekst van deze \"Constitutie Valentiniana\" was voor een deel gebaseerd op teksten van de brieven van Leo I. De maatregel kan dan ook worden beschouwd als het sluitstuk van het gezamenlijk optreden van de kerkelijke en wereldlijke overheid tegen het maniche\u00efsme in Itali\u00eb. De maatregel bevestigde eerdere besluiten maar maakte het manichee\u00ebrs nu ook onmogelijk om rechtshandelingen te (laten) verrichten.\nHet was de laatste wetgevende maatregel tegen het maniche\u00efsme in het West-Romeinse rijk dat in 476 zou verdwijnen. Leo I had in 445 verkondigd dat met deze maatregel het maniche\u00efsme definitief uit Rome was verdwenen. Zijn opvolgers Gelasius I en Symmachus waren echter genoodzaakt verdere acties tegen nog steeds aanwezige manichee\u00ebrs te ondernemen zoals het verbranden van boeken en verbanningen. Begin zesde eeuw concludeerde ook paus Hormisdas nog steeds aanwezigheid van manichee\u00ebrs en ging over tot martelingen.\nIn het Oost-Romeinse rijk werd onder keizer Anastasius wetgeving van kracht waarin op het belijden van maniche\u00efsme de doodstraf stond. Onder zijn opvolgers Justinus I en Justinianus I werd het beleid gericht op volledige uitroeiing van het maniche\u00efsme. In nieuwe wetgeving was er ook doodstraf voor voormalige manichee\u00ebrs die zich bekeerd hadden tot het orthodoxe christendom, maar weigerden nog aanwezige manichee\u00ebrs te verraden. Ook op het bezit van manichese geschriften stond de doodstraf.\nDe uitverkorenen waren door hun opvallende leefstijl vaak de eerste slachtoffers van de vervolgingen. De manichese gemeenschappen werden daardoor beroofd van hun leiding. De mate van geletterdheid in de gemeenschappen nam sterk af met als gevolg dat manuscripten niet meer werden gekopieerd en kennis niet meer kon worden doorgegeven aan een volgende generatie. In die situatie werd het handhaven en voortzetten van de eigen religieuze identiteit in een steeds vijandiger omgeving een onmogelijke opgave. Het laatste bekende bericht over nog mogelijke aanwezigheid van manichee\u00ebrs in het westen is een brief van paus Gregorius I uit omstreeks 600, waarin hij het vermoeden uitspreekt dat er op Sicili\u00eb nog steeds een kern aanwezig is. Feitelijk was het maniche\u00efsme uiterlijk begin zevende eeuw niet meer in het westen aanwezig."}
{"id": "10060", "revid": "231402", "url": "https://nl.wikipedia.org/wiki?curid=10060", "title": "Manicheisme", "text": ""}
{"id": "10061", "revid": "10033", "url": "https://nl.wikipedia.org/wiki?curid=10061", "title": "Mani", "text": "Geografie:\nPersonen:\nReligie en filosofie:\nOverig:"}
{"id": "10063", "revid": "68172746", "url": "https://nl.wikipedia.org/wiki?curid=10063", "title": "Waldenzen", "text": "De Waldenzen, ook de armen van Lyon genoemd, waren oorspronkelijk aanhangers van een christelijke armoedebeweging die in Frankrijk in de 12e eeuw leefde. Het in Itali\u00eb gevestigde protestantse kerkgenootschap van gereformeerde signatuur noemt zich 'Waldens'.\nMiddeleeuwse armoedebeweging.\nDe Waldenzen wilden een apostolisch leven in eenvoud en armoede leiden. Toen ze later enkele sacramenten en het vagevuur verwierpen en zich ook tegen de kerkelijke hi\u00ebrarchie verzetten, kwamen ze in conflict met de Kerk.\nZe beleden geen dualisme zoals de eveneens in Frankrijk ontstane ketterij van de albigenzen.\nPierre Valdes uit Lyon (in de latere overlevering Petrus Waldus) voegde zich bij de Waldenzen. Hij was een Franse koopman, die zich in 1173 bekeerde tot een apostolisch leven van armoede.\nGeschiedenis.\nOntstaan.\nHet moment waarop de groep precies ontstond is niet bekend, maar zij leefden eeuwen in de valleien (rivierdalen) in het zuidoosten van Frankrijk, ten oosten van de stad Albi.\nEne Petrus, een rijke koopman in de stad Lyon, bekend geworden als Petrus Waldo (of Waldus, ook Valdez) (hij leefde ongeveer 1140 tot 1218) las (eind 12e eeuw) in het evangelie volgens Matte\u00fcs dat Jezus een rijke jongeman opdroeg al zijn bezit te verkopen ten bate van de armen. Waldo raakte hiervan zo onder de indruk dat hij besloot dit voorbeeld te volgen. Hij gaf zijn bezittingen aan de armen en hij ging prediken en sloot zich aan bij de Waldenzen. Het evangelie liet hij vertalen in het Arpetaans / Provencaals / Occitaans, de taal van het gebied dat nu het zuiden en zuidoosten van Frankrijk vormt, waardoor het ook voor de gewone mensen goed te begrijpen was. Petrus en zijn \"Waldenzen-broeders\" trokken rond om hun kennis van de Bijbel te verspreiden. Zij oefenden daarbij felle kritiek uit op de ontaarde levenswijze van een aantal rijke geestelijken, die absoluut niet volgens de Bijbelse principes leefden.\nDe Waldenzen verwierpen het dragen van wapens, maar ook allerlei kathaarse theorie\u00ebn. Aangezien ze louter op basis van de Bijbel wilden leven en leren, verwierpen ze ook vele katholieke gewoonten die niet in de Bijbel vermeld staan, zoals het toekennen van aflaten en het opdragen van missen voor overledenen.\nExcommunicatie door paus Lucius III in 1184.\nDe kerkelijke hi\u00ebrarchie in Lyon, onder leiding van Guichard de Pontigny, steunde aanvankelijk de prediking van Valdes, maar stoorde zich toch aan het gebrek aan theologische vorming van Valdes - hij was een leek - en door het gebruik van een niet-Latijnse versie van de Bijbel. Valdes woonde het Derde Lateraans Concilie (1179) bij in Rome en werd er door paus Alexander III in zijn gelofte van armoede bevestigd. Waarschijnlijk bevestigde hij tijdens dat concilie zijn geloof in een schriftelijke \"Geloofsbelijdenis\" die bewaard is gebleven. Hij kreeg echter de kerkelijke bevestiging niet. Valdes trok zich dit niet aan en bleef onverstoord prediken met zijn volgelingen (de \"Pauperes\"), waarop de volgende aartsbisschop de beweging veroordeelde en de volgelingen door paus Lucius III in 1184 met de bul \"Ad abolendam\" in de ban werden gedaan.\nDe beweging, waar soms andere sekten zich bij aansloten of die door andere sekten be\u00efnvloed werd, verspreidde zich snel naar Spanje, Noord-Frankrijk, Vlaanderen, Duitsland, Zuid-Itali\u00eb en zelfs Polen en Hongarije.\nToen de Waldenzen later verschillende sacramenten en het vagevuur verwierpen en zich ook tegen de kerkelijke hi\u00ebrarchie bleven verzetten, escaleerde het conflict met de Kerk.\nDe Waldenzen werden gesteund door de Zuid-Franse adel, die zich op deze wijze los wilde maken van de koning van Frankrijk. Maar de koning sloot zich aan bij de paus en de Waldenzen werden hevig vervolgd. Op tekeningen zijn de massaverbrandingen van honderden mannen, vrouwen en kinderen te zien.\nZe koesterden verachting voor de kerkelijke hi\u00ebrarchie en hielden er ook talloze andere omstreden opvattingen op na: zo weigerden ze bijvoorbeeld de burgerlijke rechtspraak te erkennen, omdat ze tegen de eed waren. Ze verwierpen evenzo het vagevuur, gebeden voor de overledenen, het heilig karakter van het kerkgebouw en de verering van het kruis.\nHet Vierde Lateraans Concilie in 1215 deelde deze groep in bij de ketters (\"haeresii\"). Ze werden door de inquisitie vervolgd. In 1488 werd een kruistocht tegen hen gericht; ze verborgen zich echter in de dalen van de Alpen, ten zuidwesten van Turijn. De groep telde op dat moment ongeveer 700 mensen. Het leger van Lodewijk XIV probeerde hen daar te verslaan, waarna er slechts 250 mensen over bleven. Onder druk van deze vervolgingen waren zij op het einde van de 15e eeuw ten slotte in hoofdzaak geconcentreerd in de valleien van de Franse en Italiaanse Cottische Alpen in Pi\u00ebmont (met hoofdplaats Torre Pellice).\nReformatie.\nIn de 16e eeuw sloten veel Waldenzen in Frankrijk alsook in Pi\u00ebmont zich aan bij de Reformatie, vooral onder invloed van Guillaume Farel. Waldenzen werd de naam voor protestanten in Noord-Itali\u00eb. Ze verloren toen voor een groot deel de voor hun voorgangers in de middeleeuwen kenmerkende trekken.\nIn 1530 werden ze in Frankrijk door de Inquisitie ontdekt en 10 jaar later sprak het parlement van Aix-en-Provence, opgericht in 1501, het 'arrest van M\u00e9rindol' uit tegen negentien ketters. Koning Frans I probeerde tijd te winnen en bepleitte een opschorting, maar toen de Waldenzen in 1544 de abdij van S\u00e9nanque aanvielen, deels verwoestten en een groot aantal monniken verhingen, kreeg parlementsvoorzitter Meynier d'Opp\u00e8de van de koning toestemming het bewuste arrest toe te passen en een strafexpeditie te organiseren in de Luberon. Dit geschiedde van 15 tot 20 april 1545, waarbij sommige plaatsen in brand werden gestoken. Drieduizend burgers werden gedood en zeshonderd tot de galeien veroordeeld. Ze werden nogmaals teruggedrongen naar Pi\u00ebmont.\nIn de 17e eeuw werden ze ook uit Pi\u00ebmont verdreven door de Savoyaardse Waldenzenoorlogen. Ze zochten hun toevlucht onder andere in Zwitserland.\nTerugkeer naar Pi\u00ebmont.\nOnder Henri Arnaud vond in 1689 de terugkeer plaats naar hun dalen. In 1848 kregen ze hun burgerrechten terug.\nHuidig gereformeerd kerkgenootschap.\nDe \"Waldenzische (Evangelische) Kerk\" (in het Italiaans: \"Chiesa (Evangelica) Valdese\") werkt met andere (kleinere) protestantse kerkgenootschappen in Itali\u00eb samen in de \"Unione delle chiese metodiste e valdesi\" (de (Italiaanse) bond van Waldenzische en methodistische kerken).\nWereldwijd waren er in 2015 nog ca. 98.000 Waldenzen van wie ca. 47.000 in Itali\u00eb. Voorts in Uruguay (circa 15.000) en Argentini\u00eb. Het hoofdkwartier is gevestigd in Rome. De Waldenzen vormen het belangrijkste protestantse kerkgenootschap in Itali\u00eb.\nRelaties met de Katholieke Kerk.\nNadat zijn directe pauselijke voorgangers al leiders van de Waldenzen hadden ontvangen, bracht de Argentijnse Paus Franciscus I op 22 juni 2015 een bezoek aan de Waldenzenkerk in Turijn. Daar bad hij samen met de Waldenzische voorgangers, en vroeg hij om vergeving voor de vervolgingen in het verleden."}
{"id": "10064", "revid": "1056521", "url": "https://nl.wikipedia.org/wiki?curid=10064", "title": "Petrus Waldo", "text": "Petrus Waldo, Valdo, Valdez of Waldes (ca. 1140 \u2013 ca. 1218), ook Pierre Vaud\u00e8s of de Vaux was eerst koopman in Lyon en later oprichter van een van de middeleeuwse armoedebewegingen. Hij gaf zijn bezit op en ging prediken. Zijn volgelingen werden waldenzen genoemd.\nMen noemt hem Petrus Valdus (Latijn) of Pierre Waldes (Frans) of Waldo (Italiaans); hij zou geboren zijn rond 1140 en overleden een jaar of bijna tachtig later. Zeker is dat niet, want hij en zijn volgelingen lagen immer onder vuur van de gevestigde orde en daarom gingen ze voortdurend ondergronds. Zelfs zijn voornaam is in feite onbekend: men heeft hem achteraf vernoemd naar Petrus, de veronderstelde stichter van de Kerk (Mat. 16:18). \nHet verhaal gaat dat Petrus of Pierre tijdens een bezoek aan een jaarmarkt een minstreel het Alexiuslied hoorde voordragen. Het Alexiuslied is een middeleeuwse ballade over Alexius van Edessa (begin 5e eeuw), een rijke koopmanszoon die op de dag na zijn huwelijk zijn bezittingen weggaf en zijn familie verliet voor een leven in ontbering en aanbidding. In tegenstelling tot zijn grote voorbeeld ging echter Petrus niet alleen biddend en bedelend langs \u2019s-Heeren wegen, maar zelfs lezend en prekend. \nPetrus Waldes kon als telg uit een rijke koopmansfamilie wel lezen en schrijven, maar hij beheerste geen Latijn. Daarom liet hij een hem bekend priester grote delen van de Bijbel vertalen in het Occitaans, de spreektaal van zijn omgeving \u2013 evangelieteksten, brieven, handelingen \u2013 en stuurde hij zijn getrouwen twee aan twee uit om het Evangelie te verkondigen in de volkstaal. Aanvankelijk werden ze beschouwd als bedelorde of onschuldige lekenbeweging; zolang ze de voorgegeven geloofsbelijdenissen onderschreven bleven de ergste vervolgingen hen bespaard. Paus Alexander III ( - 1181) had wel wat anders te doen. De machtsstrijd tussen kerk en adel woedde hevig. Dat veranderde met het aantreden - na een instabiele periode van korte pontificaten \u2013 van paus Innocentius III (1198-1216). Die bond de strijd aan met al wat hij als ketterij beschouwde en dat was veel. Het zuiden van Frankrijk is in de eerste jaren van de 13e eeuw het toneel geweest van wellicht de bloedigste ketterjacht ooit. Juist het autoritaire optreden van Innocentius III riep bij de waldenzen weerstand op, indachtig Mat. 23: 8b-10: \"Een is uw Meester, namelijk Christus; en gij zijt allen broeders. 9 En gij zult niemand uw vader noemen op de aarde; want Een is uw Vader, namelijk Die in de hemelen is. 10 Noch zult gij meesters genoemd worden; want Een is uw Meester, namelijk Christus\u201d. En dus zwoeren zij geen eden (Jac 7:12) en erkenden zij als sacramenten slechts doop, avondmaal en biecht.\nDe bloedige vervolgingen verdreven de waldenzen voorgoed uit Frankrijk. Een aantal van hen week uit naar hooggelegen gebieden in de Italiaanse Alpen (o.a. Torre Pellice, het geestelijk centrum) waar ze zich hebben weten te handhaven, ondanks wisselende regimes en epidemie\u00ebn. Toen de techniek het toeliet, zwierven ze uit naar de Nieuwe Wereld waar ze tal van gemeenschappen hebben gesticht, al dan niet geassocieerd met andere protestantse stromingen.\nHet gedachtegoed van de waldenzen is niet uniek in die zin, dat zij de enigen zouden zijn geweest die al in de 12e eeuw zich afzetten tegen de leer van de Oude Kerk. Ze zijn ook niet uniek in hun wijze van schriftuitleg of in hun opvattingen over het priesterschap aller gelovigen. Wat w\u00e9l uniek is, is dat zij zich als geloofsgemeenschap hebben weten te handhaven tegen de verdrukking in. Ze zijn daarmee de oudst bekende en nog bestaande evangelicale beweging ter wereld.\nGeraadpleegd:\nChristoph Auffarth, Die Ketzer: Katharer, Waldenser und andere religi\u00f6se Bewegungen, M\u00fcnchen, (Beck'sche Reihe) 2005.\nR.E.V. Stuip en C.Vellekoop (red.) Oraliteit en schriftcultuur, Hilversum, uitg. Verloren, 1993\nhttps://www.heiligenlexikon.de/Glossar/Konzile_im_Lateran.html#3Laterankonzil (geraadpleegd op 19-3-2017)"}
{"id": "10067", "revid": "1247243", "url": "https://nl.wikipedia.org/wiki?curid=10067", "title": "Sabbatical", "text": "Een sabbatical of sabbat(s)jaar is een periode (minimaal een aantal maanden) waarin mensen vrij nemen (of betaald vrij krijgen) en hun gewone beroepsbezigheden onderbreken. \nVoorbeelden.\nEen reden voor de populariteit van de sabbatical is het effect op de arbeidsmarkt. Door het opnemen van een sabbatjaar komt er een stoel vrij, die eventueel ingenomen kan worden door iemand met een (werkloosheids-)uitkering, zodat deze vervalt.\nHoewel een sabbatjaar als een \"unieke kans\" wordt voorgesteld, blijken er ook nadelen aan vast te zitten, zoals bleek uit een onderzoek van de VDAB eind 2011.\nNederland.\nIn Nederland is hiervoor in 2006 de levensloopregeling ge\u00efntroduceerd. In 2012 is deze regeling echter weer afgeschaft.\nVoorheen bestonden er landelijk diverse sabbatical-afspraken die via de collectieve arbeidsovereenkomst geregeld werden. Vaak werd de afhandeling via het Uitvoeringsinstituut Werknemersverzekeringen gedaan.\nVlaanderen.\nIn de Vlaamse overheidsdienst (dus ook in onderwijs) kan men een sabbatjaar nemen door gebruik te maken van een stelsel van loopbaanonderbreking, of (onbetaald) verlof om persoonlijke aangelegenheden.\nBenaming.\nDe gewoonte is ontstaan in de Verenigde Staten onder academici, vandaar de Engelse term. De benaming \"sabbatical (year)\" verwijst naar het Bijbelse sabbatjaar.\nIn Nederland is die term \"sabbatical\" vrij algemeen, in Vlaanderen geeft men meestal de voorkeur aan \"sabbatjaar\". Minder gebruikelijk is \"tussenpensioen\"."}
{"id": "10068", "revid": "5486", "url": "https://nl.wikipedia.org/wiki?curid=10068", "title": "Kunstmatige intelligentie", "text": "Kunstmatige intelligentie (KI) of artifici\u00eble intelligentie (AI) is het nabootsen van menselijke vaardigheden met een computersysteem zoals leren, plannen, redeneren, anticiperen en zelfstandig beslissen zonder tussenkomst van menselijke intelligentie. \nAI-systeem.\nArtifici\u00eble intelligentie wordt geoptimaliseerd met meerdere technieken, zoals machinelearning en besluitvormingen. Voor de ontwikkeling van een AI-systeem zijn de volgende technische aspecten essentieel:\nHet ontwikkelde, en vereenvoudigde, gegevensmodel kan bijvoorbeeld ge\u00efntegreerd worden in een toestel, om patronen razendsnel en nauwkeurig te herkennen. Een voorbeeld is de nieuwe AI-app, die aan de hand van een scan pijn kan herkennen bij katten. De app werd ontwikkeld door Professor Kazuya Edamura en de Nihon Universiteit in Japan. De AI werd eerst getraind met 6.000 foto's van katten.\nOntwikkeling.\nSinds de publicatie in 1950 van \"Computing Machinery and Intelligence\" door Alan Turing, groeide de interesse fors om een intelligente machine te bouwen. Turing suggereerde dat mensen bestaande data gebruiken, analyseren, en met deze informatie beslissingen concluderen. De huidige AI is ook gericht op hoe computers beslissingen kunnen nemen op basis van bestaande gegevens.\nEerste stappen (1950- 2000).\nDe technologische middelen waren in 1950 beperkt, en de aanvankelijke ambitieuze doelstellingen voor AI werden afgezwakt. Marvin Minsky vertelde in 1970 aan Life Magazine \"dat hij en zijn team binnen 8 jaar een machine met intelligentie van een gemiddelde mens hebben gebouwd\". Maar een doorbraak kwam er niet vanwege de beperkte rekenkracht en opslagcapaciteit. De ontwikkelde AI bleef beperkt tot patroonvergelijkingen en besluitvormingsprogramma's. Twee voorbeelden zijn ELIZA, en IBM\u2019s computerprogramma Deep Blue, dat in 1997 de grootmeester schaken Gary Kasparov versloeg.\nModerne AI (2000-2020).\nDe wet van Moore speelt een belangrijke rol in de moderne artifici\u00eble intelligentie. De algoritmen zijn niet zozeer spectaculair verbeterd ten opzichte van de jaren 1990, maar de geheugencapaciteit van de huidige computers wel. Plots konden big data verzameld worden om te analyseren en te classificeren, zodat computers konden leren van menselijke logica. Met deze belangrijke stap kan bijvoorbeeld een gezicht herkend worden in een ruimte met meerdere objecten, en zonder dat de gezichten op voorhand bekend zijn in het systeem. Een AI met \u00e9\u00e9n onderwerp wordt kleine AI genoemd, heeft een laag energieverbruik en kan ge\u00efntegreerd worden in een app of een smartphone.\nHet ontwikkelingsproces voor de huidige AI bestaat uit een vijftal stappen:\nAI chatbots (2020-heden).\nHet populaire GPT-3-AI-model van OpenAI werd in de eerste helft van 2020 gelanceerd. Een AI-chatbot behoort tot de grote AI en heeft een hoog energieverbruik, omdat het zich richt op algemene onderwerpen via een supercomputer. Hierbij stelden \"Katherine Elkins\" en \"Jon Chun\" zich de vraag of ChatGPT de turingtest zou doorstaan. Na onderzoek bleek dat GPT-3 met zijn huidige technologie nog niet de fase van generale AI heeft bereikt, maar wel het punt van introductie van een bescheiden, generatieve kunstmatige intelligentie.\nTypes en fases.\nDe vooruitgang en streefdoelen van artifici\u00eble intelligentie kan worden onderscheiden in types of fases:\n5 fases (2024).\nOpenAI herzag in 2024 zijn ontwikkelingsplanning voor AI, in 5 fases:\nAI-technieken.\nOm de menselijke kennis te digitaliseren voor computerbeslissingen worden technieken gebruikt zoals machinelearning en deep learning. Deze vorm valt onder cognitieve AI en is een onmisbaar onderdeel in de huidige artifici\u00eble intelligentie. Er bestaan ook nog andere technieken zoals datawetenschappen.\nMachinelearning.\nEen computersysteem wordt getraind met subsets van bestaande gegevens die het onderwerp analyseert en inzichten verwerft voor het herkennen van patronen om hieruit nieuwe en samengevatte informatie te concluderen. Dit proces wordt in de praktijk datamining genoemd en kan ongestructureerde gegevens filteren om relevante datapunten te ontcijferen.\nDeep learning.\nDeze techniek maakt gebruik van de simulatie van biologische neurale netwerken, via geavanceerde machinelearning. Een diep neuraal netwerk heeft met synapsen vergelijkbare knooppunten, en is ge\u00efnspireerd op de structuur van het brein. Dit leidt tot een reeks gerelateerde vragen voor elke vraag die wordt beantwoord, waarbij het diepe neurale netwerk, via terugkoppeling, zichzelf kan bijsturen.\nDatawetenschap.\nDatawetenschap maakt gebruik van wiskunde en statistieken zoals metingen van afstanden van ogen, neus, lippen om een persoon te analyseren en te vergelijken met een AI-model met relevante datapunten. Vroeger was wiskunde de AI bij uitstek maar deze techniek is tegenwoordig enkel een onderdeel van AI. \nRobotica.\nRobotica is een AI-software met fysieke uiterlijke kenmerken die zich via sensoren autonoom kan verplaatsen zonder instructies van een mens. De sensoren meten en screenen constant de omgeving. Belangrijk om te weten is dat niet elke robot met AI is uitgerust. Bijvoorbeeld een robotarm in een autofabriek is enkel geprogrammeerd voor een specifiek doel.\nMachine-learning-algoritmen.\nOm AI te trainen wordt een AI-leermodel gebruikt om (big) data te verwerken en te analyseren. Een algoritme behoort tot de basiselementen die nodig zijn om een AI-systeem te trainen en te hertrainen. Een algoritme kent geen vermoeidheid en doet precies waarvoor het is geprogrammeerd als er geen bugs aanwezig zijn. Het verwerkt snel grote hoeveelheden data tot een geoptimaliseerd taalmodel of gegevensmodel. Voorbeelden van eindproducten zijn patroonherkenning in smartphones, het stellen van diagnoses van ziektebeelden, zelfrijdende auto's en zoekbots.\nEen machine-learning-algoritme bevat vijf leermodellen die vervolgens gecombineerd kunnen worden naargelang het beogende doel:\nAI-Technologie\u00ebn.\nAI is al een groot deel van onze samenleving geworden met technieken om het ons gemakkelijker te maken. Maar AI wordt ook ingezet bij niet-alledaagse zaken of niet voor de hand liggende onderwerpen. AI kent geen grenzen op dit vlak en kan met allerlei andere technieken gecombineerd en ge\u00efntegreerd worden.\nBiologie.\nTechnieken als neurale netwerken en genetische algoritmen laten zien dat de AI ook inspiratie haalt uit de biologie. Datawetenschap is vaak gerelateerd aan AI. De kunstmatige intelligentie zou dus ook gezien kunnen worden als een brug tussen verschillende disciplines. \nSemantisch zoeken.\nGoogle maakt voor het zoekalgoritme steeds meer gebruik van AI-technologie zoals Hummingbird en RankBrain. Dit implementeert onder andere semantisch zoeken en zorgt ervoor dat een zoekopdracht direct het antwoord geeft in de resultaten. Bijvoorbeeld zoek: \"Wat is de hoofdstad van Nederland?\" Dan zal het eerste resultaat \"Amsterdam\" zijn. Ook in andere facetten zoals online marketing wordt artifici\u00eble intelligentie steeds belangrijker. Zo kunnen AI-tools marketeers onder meer helpen bij marketing-automatisatie en personalisatie.\nComputerspellen.\nReeds vanaf de jaren 50 is AI een onderdeel geworden van spelcomputers. In de jaren 80 werd AI ook bij videospellen betrokken om bij de non-player characters responsief en adaptief gedrag te genereren, behalve bij casinospellen, die op willekeurige modellen gebaseerd zijn. Door de jaren heen kreeg AI ook systematisch meerdere rollen toegekend zoals ontwerp, ontwikkeling en fysieke waarnemingen. Vandaag de dag wordt AI ook ingezet als creativiteit tijdens het ontwikkelen van games. Zo is het mogelijk via machinelearning eerst slimme tools te trainen die in de plaats van de mens creatief kunnen zijn. Een voorbeeld is het opvullen en bemeubelen van ruimtes.\nEen beknopte tijdlijn:\nAI detecteren.\nEr bestaan reeds apps en programma's die teksten en afbeeldingen door AI-systemen gemaakt kunnen detecteren. Een gratis computerprogramma \"DeepFake-o-meter\" is een voorbeeld hiervan. AI-content met mensen hebben nog steeds mankementen zoals onnatuurlijke handen, zes vingers, alle vingers even lang, rare houdingen of vreemde schaduwvormen midden in het oog.\nDat echte- en AI-foto's moeilijk te onderscheiden zijn, bewees fotograaf \"Miles Astray\" met zijn flamingo op een wit strand. Hij won de \"People's Vote Award\" in de AI-categorie van de \"fotowedstrijd 1839 Awards\". Hij werd echter gediskwalificeerd omdat hij een echte foto had ingestuurd. Achteraf zei hij: \"Ik ben blij om te zien dat dit experiment mijn hypothese heeft bevestigd: er is niets meer fantastisch of creatief dan Moeder Natuur zelf\". Hiermee wou hij iedereen laten herinneren dat mensen ook nog creatief kunnen zijn zonder AI.\nGeschiedenis.\nHet smeden van computerintelligentie begon in de jaren dertig door de Engelse wiskundige Alan Turing, een van de voorvaders van de informatica. Computers waren voor 1949 ontzettend duur en konden geen commando's opslaan om te herinneren wat ze deden. De theorie\u00ebn waren aanwezig om geverifieerd te worden maar er waren nog belangrijke obstakels te overbruggen om effectief een intelligente machine te bouwen.\nAlan Turing.\nIn 1936 probeerde Alan Turing voor het eerst een antwoord op de vraag te formuleren of machines zouden kunnen denken en menselijke intelligentie vertonen. Aan de hand van een turingtest publiceerde hij het volgende gedachte-experiment: stel een computer kan iemand laten geloven dat hij een mens is, dan concludeerde hij dat de computer intelligentie vertoont. In 1950 publiceerde Turing een aanvulling op zijn turingtest, de \"Computing Machinery and Intelligence\", waarin hij uitvoerig bespreekt hoe intelligente machines kunnen worden gebouwd om hun intelligentie te testen. Sinds 1965 wordt er jaarlijks een Turing Award uitgereikt, de meest prestigieuze prijs te winnen in de informatica.\nMachine-learning-algoritme.\nIn 1955, vijf jaar later, werd het bewijs van turing aangetoond met de Logic Theorist, een geschreven computerprogramma door Allen Newell, Cliff Shaw en Herbert Simon. Dit wordt tegenwoordig gezien als de eerste \"kunstmatige intelligentieprogramma\" en werd gepresenteerd in 1956 tijdens \"Dartmouth Summer Research Project on Artificial Intelligence\" (DSRPAI), georganiseerd door John McCarthy en Marvin Minsky. McCarthy gebruikte voor dit evenement de term \"Kunstmatige intelligentie\", de Nederlandse vertaling van zijn zelf bedachte Engelse term \"Artificial Intelligence\".\nVanaf 1957 kon een computer meer en meer informatie opslaan wat een opleving gaf om AI-systemen verder te ontwikkelen. Allen Newell, Cliff Shaw en Herbert Simon van RAND Corporation gaven in 1957 na de Logic Theorist een demonstratie van de General Problem Solver (GPS) met hun vernieuwde algoritme genaamd means\u2013ends analysis, het allereerste machine-learning-algoritme dat tegenwoordig bij sommige AI-systemen nog steeds gebruikt wordt.\nEerste chatbot.\nMidden jaren 60 ontstond er forse verbeteringen in het oplossen van problemen met de nieuwe machinelearning-algoritme-aanpak en werd de chatbot ELIZA ge\u00efntroduceerd door Joseph Weizenbaum, een Duitse informaticus die er in slaagde successen te boeken met zijn interpretatie van gesproken taal met computers. Een persoon kan met ELIZA een gesprek voeren en de reacties van het programma komen tot stand in de vorm van een patroonvergelijking. Sinds 2008 wordt er jaarlijks een Weizenbaum Award uitgereikt in het wetenschappelijk tijdschrift \"Ethics and Information Technology\". \nOnderzoek en financiering.\nIn de jaren 1960-1969 financierde DARPA, het onderzoeksinstituut van het Amerikaans leger, researchprojecten rond kunstmatige intelligentie. In 1969 kwam de financiering zwaar onder druk te staan door gebrek aan rekenkracht en opslagmogelijkheden. Hans Moravec, destijds promovendus van McCarthy, verklaarde dat computers nog steeds miljoenen keren te zwak waren om informatie te tonen.\nKunstmatige intelligentie is een interdisciplinair vakgebied. De onderzoekgebieden vari\u00ebren van informatica tot datawetenschappen. Een greep uit deze gebieden: patroonvergelijkingen, booleaanse algebra, cognitieve psychologie, logica, statistiek en lingu\u00efstiek.\nChinese-kamer-experiment.\nBegin jaren 80 liet filosoof John Searle weten het niet volledig eens te zijn met de conclusie van Turing. Volgens Turing zijn sommige computerprogramma\u2019s intelligent te noemen maar moet het wel de \"turingtest\" doorstaan. Maar Searle bedacht en publiceerde in 1980 hiervoor het Chinese-kamer-experiment als tegenargument, een gedachte-experiment dat aantoont dat als een computer zich precies gedraagt als een mens, nog niet duidelijk is dat de computer ook denkt als een mens als deze de turingtest doorstaat. Hij neemt een mens als voorbeeld in een kamer dat Chinese tekens moet vertalen aan de hand van een codeboek. Een persoon die de vertaling overhandigd krijgt, zal denken dat de vertaler Chinees kan. Maar de persoon in de Chinese kamer kan evengoed een computer zijn.\nBeide experimenten hebben een relevantie. Stel dat een kleuter een aantal foto\u2019s van katten te zien krijgt. Dan zal de gemiddelde kleuter daarna een kat kunnen herkennen, maar volgens het Chinese-kamer-experiment zegt dat nog niets over hoe intelligent de kleuter is. Wanneer een computer ook een kat kan herkennen, vertoont de computer volgens de turingtest dezelfde mate van intelligentie als de kleuter. Dus is het moeilijk te defini\u00ebren wat intelligentie nu precies inhoudt. Maar voor AI hoeft dat niet per definitie een probleem te zijn vandaag de dag, want het is immers gedefinieerd in woorden wat de streefdoelen zijn voor hedendaagse AI. (Zie tabel type AI).\nHopfield-netwerk.\nRond de jaren 80 werd AI-ontwikkeling verder aangewakkerd mede door John Hopfield en David Rumelhart, zij populariseerden in 1982 een deep-learning-techniek waarmee computers kunnen leren van menselijke ervaringen, ook het Hopfield-netwerk genoemd. Dit zorgde voor een boost en een verbeterde \"algoritmische toolkit\" met een verhoging van fondsen tot wel 400 miljoen dollar tussen 1982 en 1990. Rond dezelfde periode introduceerde \"Edward Feigenbaum\" ook zijn besluitvormingsproces, een expertsysteem om een menselijke expert na te bootsen.\nIn 2024 won de Amerikaan John Hopfield en de Canadees Geoffrey Hinton samen de Nobelprijs van Fysica als pioniers in het AI-onderzoek en neurale netwerk. Hopfield won voor de fysische eigenschap van atomen en Hinton voor het statistisch netwerk van zijn boltzmann-machine.\nPublieke belangstelling.\nVanaf 1990 viel de artifici\u00eble intelligentie niet langer meer onder het onderwerp \"onderzoek\", maar onder iets dat steeds vaker in de praktijk werd toegepast. Ondanks dat er geen grote financieringen meer werden toegekend, kwam AI toch in een stroomversnelling terecht omdat de opslagcapaciteiten toenamen. Dit is de hoofdreden waarom computer Deep Blue de wereldkampioen Gary Kasparov schaken in 1997 kon verslaan, en eveneens de Chinese Go-kampioen \"Ke Jie\" in 2017 kon verliezen van de computer Google's AlphaGo. Dit berust op wiskundige berekeningen en besluitvorming die vanuit elke gegeven startpositie vooruit denkt en de stellingen evalueert. De vereiste parameters konden (beperkt) getuned worden. Dit behoort tot het leermodel versterkt leren.\nIn datzelfde jaar, in 1997, werd de spraakherkenningssoftware ontwikkeld door Dragon Systems en ge\u00efntegreerd in Windows, alsook Kismet, een robot ontwikkeld door Cynthia Breazeal om emoties te herkennen en te tonen. In de jaren 90 en 2000 waren veel van de historische doelen van kunstmatige intelligentie eindelijk bereikt.\nDoorbraak.\nOndanks de middelen op gebied van machinelearning al jaren voorhanden waren, kwam er pas in november 2022 de allereerste algemene AI-chatbot ChatGPT op de markt voor het grote publiek door OpenAI. Mede te danken aan de wet van Moore en de mogelijkheden van de rekenkracht, lanceerde grote softwaregiganten in een zeer korte tijd ook plots een AI-chatbot, zoals Google Gemini en Microsoft 365 Copilot. We leven in een tijd waarin enorme hoeveelheden ruwe omslachtige data door een computer kan worden verzameld en verwerkt tot informatie en patroonpunten. In de nabije toekomst liggen nog vele potenti\u00eble doorbraken in de artifici\u00eble intelligentie te wachten, maar wanneer de echte generatieve-AI aanbreekt en hoe die er uit zal zien weet momenteel nog niemand.\nControleorganen.\nBelgi\u00eb.\nIn Belgi\u00eb wordt het IT-beleid, met onder meer AI, overkoepeld door de F.O.D. Beleid en Ondersteuning, voor Vlaanderen door de Vlaamse Adviesraad voor Innoveren en Ondernemen (VARIO).\nNederland.\nAI is de gezamenlijke verantwoordelijkheid van de ministeries van Economische Zaken, Justitie en Binnenlandse Zaken. \nEuropese Unie.\nOp 21 april 2021 publiceerde de Europese Commissie de tekst van de Verordening inzake de Europese aanpak op het gebied van kunstmatige intelligentie. De tekst voorziet ook de oprichting van de European Artificial Intelligence Board, die belast zal worden met de uitvoering van de wetgeving en het vastleggen van best practices.\nInternationaal.\nVerschillende internationale instellingen en organisaties hebben gepleit voor een verantwoorde regulering (governance) van kunstmatige intelligentie: \nEen belangrijke wereldconferentie is de \"AI Safety Summit\", voor het eerst gehouden op een tweedaagse bijeenkomst, eind 2023, in Bletchley Park in het Verenigd Koninkrijk. De mogelijk 'serieuze en zelfs catastrofale' gevaren van kunstmatige intelligentie werden daar internationaal erkend in de \u201cBletchley-verklaring\u201d van 1 november 2023, ondertekend door 28 landen, waaronder de VS en het VK, China, Brazili\u00eb, India, Japan, plus de Europese Unie. De volgende conferenties zijn voorzien in mei 2024 in Zuid-Korea, en eind 2024 in Frankrijk. Critici stelden echter dat op de Summit \u201cniet de juiste vragen waren gesteld\u201d.\nNaar aanleiding van de \"AI Safety Summit\" kondigde de secretaris-generaal van de VN de oprichting aan van een Hoog Adviesorgaan voor kunstmatige intelligentie, dat onderzoek moet uitvoeren en aanbevelingen uitbrengen voor de internationale governance van AI.\n\u201cOpenheid (open source), transparantie en brede toegang is dan weer de sleutel om de huidige en toekomstige schade van AI-systemen te beperken\u201d, aldus meer dan 300 computerwetenschappers en vooraanstaande IT'ers, in een open brief van 31 oktober 2023, onder de koepel van de Mozilla Foundation.\nAI-index.\nSedert 2018 publiceert het \"Institute for Human-Centered AI\" aan de Stanford-universiteit een jaarlijkse \"AI index\", waarin gegevens met betrekking tot kunstmatige intelligentie worden verzameld, met de bedoeling een grondiger en genuanceerder begrip te ontwikkelen van het complexe gebied van AI. \nDe editie 2024 stelt vast: \u201ceen decennium geleden waren de beste AI-systemen ter wereld niet in staat om objecten in afbeeldingen op een menselijk niveau te classificeren. AI had moeite met taalbegrip en kon geen wiskundige problemen oplossen. Tegenwoordig overtreffen AI-systemen vaak menselijke prestaties op standaard benchmarks.\u201d Het rapport vat de belangrijkste trends samen: \nEen peiling uit 2023 in 31 landen, uitgevoerd door Ipsos, wees op gemengde gevoelens ten aanzien van AI: \nEuropese AI-modellen.\nVanaf 2020 ontstonden in verschillende Europese landen projecten voor kunstmatige intelligentie, veelal grote taalmodellen (LLM), meestal in open source, en sommige modellen \u201cspreken\u201d meerdere Europese talen. Het gaat onder meer om:\nInternationale AI-modellen.\nChina.\nHoewel onderzoek naar kunstmatige intelligentie reeds op gang kwam tijdens de economische hervormingen onder Deng Xiaoping, heeft de regering pas sinds 2006 gestaag een nationale agenda voor de ontwikkeling van kunstmatige intelligentie ontwikkeld, waardoor China na 2020 is uitgegroeid tot een van de leidende naties op het gebied van onderzoek en ontwikkeling van kunstmatige intelligentie. De Chinese overheid ziet kunstmatige intelligentie als een pijler van China's streven om een technologische supermacht te worden. Een van de belangrijkste instellingen is het \"Beijing Zhiyuan Onderzoeksinstituut voor Kunstmatige Intelligentie\", afgekort tot Zhiyuan Instituut.\nIndia.\nOnder de slogan \u201c#AiforAll\u201d ligt in India de nadruk op de toepassing van kunstmatige intelligentie in de gezondheidszorg, de landbouw, het onderwijs, slimme steden en vervoer. Op nationaal niveau werd de oprichting van onderzoeksinstituten gestimuleerd, naast een nationale strategie om onderzoeksinspanningen te co\u00f6rdineren en samenwerking te bevorderen. Opleiding en bijscholing van werknemers, ethische overwegingen, privacybescherming en intellectuele eigendomsrechten worden benadrukt als cruciale aandachtspunten. Het overheidsbeleid wordt onder meer geco\u00f6rdineerd door \"NITI Aayog\", \"National Institution for Transforming India\", een denktank en adviesorgaan van de overheid. \nIndia telt een groeiend aantal AI-bedrijven, waaronder Zoho Corporation. \nRusland.\nPas in 2019 werd in Rusland ernstig werk gemaakt van AI-modellen, onder co\u00f6rdinatie van de \u201cAI Russia Alliance\u201d.\nKritische beoordelingen.\nArtifici\u00eble intelligentie biedt vele voordelen maar soms ook nadelen. De AI-evolutie kan niet meer gestopt worden. Bepaalde kritische zaken kunnen in de toekomst nog wel verholpen worden door machines beter te trainen en te hertrainen met verbeterde algoritmische technologie\u00ebn. Maar sommige risico's en nadelen zullen minder, moeilijk of zelfs nooit opgelost geraken.\nSensibilisering.\nSommige verontruste wetenschappers, onder wie Eliezer Yudkowsky, hebben zelfs gepleit voor een volledige stopzetting van AI-experimenten en -ontwikkelingen van geavanceerde taalmodellen. In mei 2023 kondigde computerwetenschapper Geoffrey Hinton publiekelijk zijn vertrek bij Google Brain aan, vanwege bezorgdheid over de risico's van de AI-technologie.\nEind maart 2023 werd in een open brief bij Future of Life opgeroepen om alle trainingen van AI's die sterker zijn dan GPT-4 gedurende zes maanden te pauzeren. De brief was ondertekend door prominente AI-onderzoekers en technici, onder wie AI-pionier Yoshua Bengio, Apple medeoprichter Steve Wozniak en Tesla-CEO Elon Musk. In de brief uitten ze hun bezorgdheid over de gevaren van de AI-ontwikkeling, zowel op korte termijn als een meer fundamenteel, existentieel risico op langere termijn, bijvoorbeeld door technologische singulariteit. OpenAI-CEO Sam Altman ondertekende de brief niet, omdat volgens hem OpenAI al prioriteit geeft aan veiligheid.\nVolgens de Australische onderzoekster Kate Crawford is kunstmatige intelligentie ondoordacht toegepast in een hele reeks omgevingen, van onderwijs via justitie tot personeelsbeleid. Terwijl machinaal leren wel cruciaal is geweest in bijvoorbeeld de klimaatwetenschap of de astronomie, is het volgens haar schadelijk wanneer het wordt toegepast op sociale systemen, en wanneer daarbij data worden gebruikt die gekleurd zijn in historische en structurele vooroordelen. De Afro-Amerikaanse computerwetenschapper en voormalig lid van het \"Google Ethical Artificial Intelligence Team\" Timnit Gebru voert eveneens onderzoek naar diversiteit bij kunstmatige intelligentie.\nIn haar boek \"Automating Inequality\" (\u201cAutomatisering van de ongelijkheid\u201d) uit 2019 onderzocht Virginia Eubanks de impact van datamining, beleidsalgoritmen en voorspellende risicomodellen op arme mensen en mensen uit de arbeidersklasse in Amerika.\nHet Internationaal Monetair Fonds (IMF) bevestigde in een studie van 2024 het risico op toenemende ongelijkheid door kunstmatige intelligentie.\nAuteursrechten.\nVoor het 'trainen' van AI-systemen worden miljarden tekstfragmenten en afbeeldingen uit het internet gebruikt en zonder bronvermelding in de resultaten verwerkt. Daarmee zouden auteursrechten van schrijvers en kunstenaars zijn geschonden en hebben een class-action-zaak gestart tegen Stability AI. Maar ook grote mediabedrijven, het Internet Archive en sociale media zoals Twitter en Reddit namen al maatregelen om het \u2013 in hun ogen ongeoorloofde \u2013 massaal opzuigen van informatie uit hun websites (\u201cweb scraping\u201d) voor de training van taalmodellen tegen te gaan. Een aparte kwestie is of op een bepaald moment aan een AI-systeem \"zelf\" auteursrecht zou kunnen worden toegekend. Het zou dan vermoedelijk moeten gaan om een eigen prestatie, waarbij het de vraag is wat dat \"eigen\" betekent (of zou kunnen betekenen).\nBegin oktober 2024 waarschuwden auteursverenigingen voor een experiment van uitgeverij VBK om boeken met behulp van KI naar het Engels te laten vertalen en als e-boek uit te brengen op de Engelstalige markt.\nPubliek gebruik.\nDe Mozilla Foundation pleitte in september 2024 in het rapport \"Public AI\" voor publiek eigendom van KI-aangedreven instrumenten: \"\u201ceen KI-ecosysteem dat uitsluitend door de markt wordt aangedreven, zal prioriteit geven aan een beperkt aantal winstgevende toepassingen. Ondertussen wordt er te weinig geld uitgetrokken voor belangrijk werk - zoals het gebruik van AI om illegale mijnbouw op te sporen, overlegdemocratie mogelijk te maken en opensource-farmaceutische ontwikkeling - in verhouding tot de maatschappelijke waarde ervan. De status quo vormt een groot structureel risico: we kunnen niet vertrouwen op een paar bedrijven om alles te maken wat onze maatschappij nodig heeft van KI, en we kunnen ons het risico niet veroorloven dat ze dat niet doen.\u201d\" Ook anderen waarschuwden voor een eenzijdig-commerci\u00eble uitrol van KI-toepassingen, en pleitten - zoals de VN - voor een \u201cKI-beleid voor de mensheid\u201d, Anderzijds groeide in de sector sedert 2022 de belangstelling voor non-profit- toepassingen van kunstmatige intelligentie, in 2024 ook door OpenAI zelf, en Google\u2019s rapport \"AI in Action: Accelerating Progress Towards the Sustainable Development Goals\" van mei 2024. Intussen zijn al enkele open source-platformen voor KI in gebruik, onder meer BLOOM.\nWerkgelegenheid.\nDe vrees bestaat voor verlies van werkgelegenheid, wanneer allerhande werknemers vervangen worden door automatisering met behulp van kunstmatige intelligentie. Dat was in 2023 al de reden voor protesten van Amerikaanse scenarioschrijvers. Ook IBM kondigde aan grotendeels te stoppen met het werven van nieuwe medewerkers in functies die vervangen kunnen worden door AI en automatisering. De impact is echter zeer ongelijk verdeeld naar gender: volgens Amerikaans onderzoek uit 2023 zouden acht van de tien vrouwen (58,87 miljoen) in de Amerikaanse beroepsbevolking beroepen uitoefenen die in hoge mate blootstaan aan generatieve AI-automatisering (meer dan 25% van de beroepstaken) tegenover zes van de tien mannen (48,62 miljoen). Ook de OESO waarschuwde in 2023 in het jaarlijks rapport \"Employment Outlook\": \u201cDe steeds snellere ontwikkelingen op het gebied van AI zullen waarschijnlijk een grote invloed hebben op de werkgelegenheid (\u2026) dringend actie moet worden ondernomen (\u2026) de risico's aan te pakken. \nOp 2 maart 2023 berichtte een AI-geassisteerde nieuwswebsite dat Mathias D\u00f6pfner, bestuursvoorzitter van Axel Springer SE, ervoor waarschuwde dat journalisten het risico lopen te worden vervangen door AI-systemen zoals ChatGPT.\nDe methodes waarmee kunstmatige intelligentiesystemen werken, zijn kwetsbaar voor specifieke AI-aanvallen, die fundamenteel verschillen van traditionele cyberaanvallen. Hackers kunnen deze systemen dan manipuleren om een kwaadaardig einddoel te dienen. Naarmate AI-systemen verder worden ge\u00efntegreerd in kritieke onderdelen van de samenleving vormen deze aanvallen een verregaand veiligheidsrisico. \nPolitieke voorkeur.\nOnderzoek uit 2023 suggereerde dat veel grote LLM's en met name ChatGPT een systematische vooringenomenheid vertoonde ten gunste van de Democraten in de Verenigde Staten en de Labour Party in het Verenigd Koninkrijk. Volgens ander onderzoek heeft ChatGPT een pro-milieu- en links-libertarische ori\u00ebntatie.\nPersonal assistent.\nEr komen steeds meer apps op de markt die door toepassing van AI als \"personal assistent\" kunnen dienen, zoals er ook robots zijn die een dergelijke functie hebben. Veel van die assistenten zijn zo geprogrammeerd dat zij hun gebruiker tevreden willen stellen. Door voortdurende wisselwerking tussen gebruiker en assistent kan de gebruiker daardoor in een \"bubble\" terechtkomen van zelfbevestiging, zoals dat op soortgelijke manier gebeurt bij het gebruik van sociale media.\nMaar zo'n assistent kan ook zo geprogrammeerd worden dat hij de gebruiker confronteert met andere meningen, zodat hij een \"sparring partner\" wordt en het kritisch vermogen van de gebruiker stimuleert.\nVrije meningsuiting.\nHet inhoudelijk gebruiksbeleid van grote chatbots blijkt niet te voldoen aan de internationale normen inzake vrijheid van meningsuiting, die op dit punt meer toelaten. De vermoedelijke oorzaak ligt in het ontbreken van een solide cultuur van vrije meningsuiting, waardoor de bedrijven die generatieve AI-tools produceren en beheren, onder vuur blijven liggen van tegenstrijdige kampen in een sterk gepolariseerde opiniewereld. AI-chatbots gaan dan in de praktijk vaak uitvoer censureren wanneer ze onderwerpen behandelen die de bedrijven controversieel vinden. Zo bleek uit onderzoek van denktank \"The Future of Free Speech\" dat chatbots als ChatGPT en Gemini vooringenomen waren over controversi\u00eble onderwerpen zoals \u201cof transgendervrouwen wel of niet mogen deelnemen aan vrouwensporttoernooien\u201d of over \u201cde rol van het Europese kolonialisme in de huidige klimaat- en ongelijkheidcrises\u201d. Concreet weigerden de chatbots inhoud te genereren voor 40% van de 140 \u201ccontroversi\u00eble\u201d prompts die werden ingevoerd. Alle chatbots weigerden bijvoorbeeld berichten te genereren die gekant waren tegen de deelname van transgendervrouwen aan vrouwentoernooien. De meeste chatbots genereerden echter wel berichten waarin hun deelname werd ondersteund.\nEnergie en grondstoffen.\nAI-systemen verbruiken viermaal zoveel elektriciteit als servers voor cloudcomputing, hetgeen tot tekorten en competitie kan leiden, nog afgezien van de milieu-impact. \nEen andere flessenhals is de levering van krachtige microchips. Het Amerikaanse Ministerie van Handel noemde reeds in 2022 geavanceerde AI-systemen \u201cdreigende tekorten aan microchips\u201d. \nOok neurale netwerken zijn energie-intensieve systemen. Enkele ramingen:\nOm hieraan te verhelpen wordt gedacht aan onder meer een vereenvoudiging van processen en systemen, of het nabootsen van natuurlijke hersenprocessen via gepulste neurale netwerken (spiking neural network).\nVolgens Sam Altman (OpenAI) heeft kunstmatige intelligentie een energiedoorbraak nodig om haar toekomst te verzekeren.\nFalend bedrijfsmodel.\nInternetcritici zoals Cory Doctorow en Brian Merchant zien in het enthousiasme van investeerders voor toepassingen als ChatGPT en de hype die ermee gepaard gaat de kenmerken van een groeiende tech-bubbel, omdat volgens hen een solide basis voor het bedrijfsmodel ervan ontbreekt. De zeer hoge kostprijs voor onder meer het ontwikkelen en vooral het energieverbruik van deze grote modellen, en de dreigende rechtszaken over het auteursrecht staan volgens hen niet in verhouding tot de verwachte opbrengsten, waarvoor de vooruitzichten enkel in minder winstgevende applicaties gegarandeerd lijken. Daarenboven zijn de meest winstgevende applicaties intolerant voor de kleine, maar re\u00eble foutenmarge van KI, of kunnen deze fouten op termijn kostbare consequenties veroorzaken. \nAansprakelijkheid.\nWanneer deels geautomatiseerde systemen bestaan uit een combinatie van kunstmatige intelligentie en menselijke supervisie, kunnen problemen ontstaan bij het toewijzen van aansprakelijkheid wanneer het systeem in de fout gaat. Sommige analisten noemen het concept \u201ceen morele kreukelzone\u201d om te beschrijven hoe de verantwoordelijkheid voor een handeling ten onrechte kan worden toegeschreven aan een menselijke actor die echter maar een beperkte controle had over het gedrag van een geautomatiseerd of autonoom systeem. Net zoals de kreukelzone in een auto ontworpen is om de kracht van een botsing te absorberen, kan de mens in een zeer complex en geautomatiseerd systeem gewoon het onderdeel worden - per ongeluk of opzettelijk - dat de grootste morele en juridische verantwoordelijkheden draagt wanneer het hele systeem slecht functioneert. \nFraude.\nAI-systemen kunnen malware schrijven, en phishingmails komen bijzonder geloofwaardig over. \nOmgekeerd bestaat ook het risico dat AI-systemen ten onrechte personen, bijvoorbeeld uitkeringsgerechtigden, bestempelt als fraudeurs, met terugvordering van geldsommen als gevolg. Dat gebeurde in 2023 in Australi\u00eb met het onder toenmalig minister van Sociale Zaken Scott Morrison uitgerolde AI-gebaseerd systeem \"Robodebt\". De zaak deed denken aan de Nederlandse Toeslagenaffaire. \nGevaren.\nHet gebruik van kunstmatige intelligentie bij het beheer van vitale infrastructuur zoals energieproductie, vervoersystemen en waterbeheer verhoogt ook de kans op catastrofes bij het wegvallen of ontsporen ervan. Anderzijds kan met behulp van AI een cyberaanval op vitale infrastructuur beraamd worden. \nHallucinatie.\nAI-systemen kunnen een zelfverzekerde reactie produceren die niet lijkt gerechtvaardigd te worden door zijn trainingsgegevens, en niet overeenstemt met de werkelijkheid.\nSuper AI.\nEen algoritme-technologie zoals het menselijk brein is nog niet voor vandaag of in de verre toekomst. De kracht van de menselijke intelligentie is dat mensen razendsnel van gedachte kunnen wisselen en inspelen op onverwachte situaties. De basishandelingen van een mens worden automatisch aangestuurd door de hersenen. Zodra iemand een bepaalde vaardigheid niet bezit, treedt denkvermogen op. De menselijke factor is dus in staat iets bewust mee te maken dat leidt tot nieuwe beslissingen en leervermogen. Dit is de vaardigheid die een super-AI minstens zou moeten beheersen om deze fase in te gaan. Het artikel functionalisme gaat dieper in op het technische aspect ervan. "}
{"id": "10074", "revid": "148728", "url": "https://nl.wikipedia.org/wiki?curid=10074", "title": "Weichsel", "text": ""}
{"id": "10076", "revid": "66398568", "url": "https://nl.wikipedia.org/wiki?curid=10076", "title": "Pepperspray", "text": "Pepperspray (ook wel \"peperspray\", \"pepernevel\" of \"OC-gas\" genoemd, van \"oleoresin capsicum\") is een spray die als werkzame stof het prikkelende extract uit chilipeper (capsa\u00efcine) bevat, met een drijfgas verpakt in een spuitbus met het doel om een aanvaller in het gezicht te spuiten zodat deze tijdelijk buiten gevecht wordt gesteld, zonder dat er letsel ontstaat.\nWerking.\nDe werking wordt bereikt door het hevig prikkelende effect ervan op de slijmvliezen, met name de ogen, zonder daarbij ernstige of blijvende schade te veroorzaken. Wanneer pepperspray in grote hoeveelheden op een menigte wordt gebruikt, kunnen mensen ernstige ademhalingsproblemen krijgen en kan er paniek ontstaan. \nSoorten spuitbussen.\nNaast verstuivers in de vorm van spuitbussen bestaan er ook \"pepperspraypistolen\". Ze kunnen een bereik hebben tot zes meter en daardoor effectief zijn op enige afstand. In landen waar pepperspray en imitatievuurwapens verboden zijn kan een gebruiker ervan dubbel strafbaar zijn. Er zijn ook spuitbusjes in de vorm van een lippenstifthouder.\nJuridische situatie.\nPolitiediensten en beveiligingsmedewerkers hebben pepperspray vaak als wapen ter beschikking. De precieze situatie verschilt per land. In Nederland is het bijvoorbeeld voor politieagenten en sommige andere opsporingsambtenaren wel toegestaan pepperspray bij zich te dragen en te gebruiken (mits zij daarvoor de vereiste training hebben en volgens de regels handelen) maar voor gewone beveiligingsmedewerkers is dit niet toegestaan. In sommige landen is gebruik van pepperspray door burgers toegestaan bij zelfverdediging.\nBelgi\u00eb.\nIn Belgi\u00eb is pepperspray een verboden wapen; het is opgenomen in Artikel 3 van de wapenwet van 8 juni 2006:\nKoninkrijk der Nederlanden.\nIn Nederland, alsmede in Aruba, Cura\u00e7ao, Caribisch Nederland en Sint Maarten, is pepperspray een verboden wapen. Het valt in Nederland in categorie II van de Wet wapens en munitie.\nGebruik door opsporingsambtenaren.\nHet gebruik van pepperspray door de politie, de Koninklijke Marechaussee en andere opsporingsambtenaren (zoals de Douane) is vastgelegd in artikel 12 van de Ambtsinstructie. Deze instructie beschrijft de situaties waarin pepperspray mag worden gebruikt."}
{"id": "10077", "revid": "51586361", "url": "https://nl.wikipedia.org/wiki?curid=10077", "title": "Drijfgas", "text": "Een drijfgas is een gas dat in spuitbussen wordt gebruikt om de inhoud onder druk te zetten, zodat deze naar buiten ontwijkt als het ventiel wordt ingedrukt. \nHiervoor worden verschillende soorten gassen gebruikt, aanvankelijk vooral cfk's (chloor-fluor-koolwaterstoffen) die chemisch inert en goedkoop zijn, maar die, sinds bekend is dat ze de ozonlaag aantasten, niet meer mogen worden gebruikt.\nAlternatieven zijn bijvoorbeeld propaan/butaanmengsels (brandbaar), dimethylether, samengeperste lucht, lachgas en koolzuurgas. Ook worden sommige spuitbussen nu als pompverstuiver geleverd waardoor geen drijfgas meer nodig is en de energie voor het vernevelen door de indrukkende gebruiker zelf wordt geleverd.\nEen voordeel van cfk's en propaan/butaanmengsels is dat ze als vloeistof in de spuitbus aanwezig zijn. Zolang er nog vloeistof is, zal de dampdruk (bij gelijkblijvende temperatuur) constant blijven. Propaan/butaanmengsels worden zelfs \"op maat\" gemaakt om een bepaalde dampdruk te bereiken. \nBij samengeperst gas zal de druk afnemen naarmate de spuitbus meer gebruikt wordt.\nBehalve voor spuitbussen kan drijfgas ook worden gebruikt voor andere doeleinden, zoals bierfusten en brandblussers. Daar wordt dan meestal koolstofdioxide als drijfgas gebruikt. Ook brandstoftanks van draagraketten worden vaak met een drijfgas onder druk gehouden. Meestal betreft dit helium. Propaan/butaan drijfgas in spuitbussen kan worden gebruikt als brandstof voor \"spud guns\"."}
{"id": "10078", "revid": "153025", "url": "https://nl.wikipedia.org/wiki?curid=10078", "title": "Acroniem", "text": "Een acroniem (Grieks: \u1f04\u03ba\u03c1\u03bf\u03bd, \"\u00e1kron\", \"hoogste\" of \"uiterste\" + \u1f44\u03bd\u03c5\u03bc\u03b1, \"\u00f3numa\", \"naam\" = \"naam uit de uiteinden\") of letterwoord is een afkorting die wordt uitgesproken als een woord. Soms wordt daarbij nog de eis gesteld dat elke letter een apart woord voorstelt, zoals in een initiaalwoord.\nLang niet alle afkortingen zijn dus acroniemen: afkortingen zoals \"OC, OR\" of \"cao\" voldoen niet aan de eerste eis omdat de letters individueel worden uitgesproken; \"horeca\" en \"Benelux\" zijn lettergreepwoorden en voldoen niet aan de tweede omdat van de afgekorte woorden meer dan een enkele letter wordt gebruikt.\nAlgemeen.\nSommige acroniemen worden met hoofdletters geschreven (NAVO), andere met kleine letters (havo), en weer andere op beide manieren. Over het algemeen wordt dezelfde letter (hoofdletter of kleine letter) gebruikt als waarmee men het uitgeschreven woord schrijft. Uitzonderingen hierop zijn onder andere het gebruiken van een afkorting als eigennaam.\nSommige acroniemen kennen, naast hun afkorting, ook een betekenis van de samenstellende delen. Vaak is dit een verwijzing of zelfs een hommage aan het samenstellend deel:\nEnkele andere voorbeelden van Nederlandse en Vlaamse acroniemen:\nGeschiedenis.\nEen zeer oud acroniem is het christelijke ICHTHUS (in de oorspronkelijke Griekse letters \u0399\u03a7\u0398\u03a5\u03a3), dat staat voor \"\n\u0399\u03b7\u03c3\u03bf\u03c5\u03c2 \u03a7\u03c1\u03b9\u03c3\u03c4\u03bf\u03c2 \u0398\u03b5\u03bf\u03c5 \u03a5\u03b9\u03bf\u03c2 \u03a3\u03c9\u03c4\u03b7\u03c1\" (\"Iesous CHristos THeou hUios Soter\"). Dit betekent: \"Jezus Christus, Zoon van God, is de Redder.\" Omdat het woord 'Ichthus' in het Grieks \"vis\" betekent, wordt hiermee de vis een \u2013 vroeger geheim \u2013 symbool voor Jezus (denk ook aan de visjes achterop auto's).\nEen acroniem dat in de 19e eeuw in Itali\u00eb een rol speelde bij de vorming van wat nu die staat is, was VERDI: Vittorio Emmanuele Re D'Italia (Victor Emanuel, koning van Itali\u00eb). Iemand die de graffiti 'viva Verdi' op de muur schreef kon dus zowel van opera houden (Giuseppe Verdi) als een fervent royalist zijn. In de Tweede Wereldoorlog gebruikten Nederlanders onder elkaar, tijdens of na een gesprek, wel het stopwoordje \"O\u00a0zo!\" dat een backroniem werd voor Oranje zal overwinnen!\nEen bijzondere ondersoort is die waarbij een van de samenstellende delen zelf ook een acroniem of afkorting is: Ahold is AH Holding, waarbij AH weer staat voor Albert Heijn.\nVan al lang bestaande acroniemen weten veel mensen niet meer wat de oorspronkelijke betekenis is: zo is radar samengesteld uit het Engelse \"Radio Detecting And Ranging\", laser uit \"Light Amplification by Stimulated Emission of Radiation\", BASIC uit \"Beginner's All-purpose Symbolic Instruction Code\".\nOp internet en in computerjargon worden vele afkortingen als acroniemen gebruikt. Voorbeelden zijn ASAP (\"As Soon As Possible\") dat in het Nederlands als woord wordt uitgesproken, FAQ (\"Frequently Asked Questions\") en wysiwyg (\"What you see is what you get\"). Ook worden in die kringen soms recursieve acroniemen gebruikt: acroniemen waarvan een van de samenstellende delen weer \"hetzelfde\" acroniem is: GNU (\"GNU is Not Unix\") of PNG (spreek uit: \"ping\"; \"PNG's Not GIF\")."}
{"id": "10081", "revid": "67734762", "url": "https://nl.wikipedia.org/wiki?curid=10081", "title": "EU", "text": ""}
{"id": "10082", "revid": "17", "url": "https://nl.wikipedia.org/wiki?curid=10082", "title": "Urbani Carlos", "text": ""}
{"id": "10083", "revid": "264532", "url": "https://nl.wikipedia.org/wiki?curid=10083", "title": "BASIC", "text": "BASIC is een imperatieve programmeertaal die oorspronkelijk was bedoeld om mensen snel te leren programmeren. De naam is een acroniem voor \"Beginners All-purpose Symbolic Instruction Code\". BASIC vertoont gelijkenis met FORTRAN.\nEr is een groot aantal verschillende implementaties van BASIC in omloop. De meeste oudere versies werkten interpreterend: het programma en zelfs losse opdrachten (zoals het evalueren van een expressie) kunnen zo onmiddellijk worden uitgevoerd. Tijdens de uitvoering kan het programma nogal eens op een fout blijven steken, de karakteristieke \"run-time error\" (bijv. codice_1). Opvallend aan de broncode van de meeste oudere BASIC-programma's zijn de nummers vooraan elke regel.\nLater kwamen meer compilers uit voor BASIC. In latere implementaties werden ook meer technieken uit het gestructureerd programmeren overgenomen, zodat de 'beginnerstaal' meer op andere hogere programmeertalen ging lijken.\nGeschiedenis.\nOntstaan.\nAlle moderne implementaties van BASIC zijn gebaseerd op de BASIC-implementatie van Mather en Waite uit 1971. Deze implementatie gaat op zijn beurt terug op een oerversie van BASIC die in 1963/1964 ontwikkeld is aan het Dartmouth College door de wiskundigen John Kemeny en Thomas Kurtz (ook bekend van hun werk aan compilers voor talen als Fortran en Algol-60 \u2013 wat verklaart waarom BASIC veel op Fortran lijkt). Zij draaiden hun eerste programma in BASIC op 1 mei 1964. Zij ontwikkelden hun taal (met 14 statements) als een introductietaal voor niet-technische universiteitsstudenten met als primaire doelstellingen:\nOndanks dat het eerste systeem een batchsysteem was, was de laatste eis een revolutie in het denken. Dit leidde al snel tot de herimplementatie van het systeem als een interactief systeem dat timesharing op de machine mogelijk maakte. De gebruiker bediende de machine direct in plaats van door een programma in te dienen dat door een operator ingevoerd werd en waarvan de gebruiker alleen het resultaat kreeg.\nVoorbeeld.\nDe eigenschappen van BASIC kunnen worden gedemonstreerd aan de hand van het volgende programma dat de priemgetallen tussen twee gegeven getallen afdrukt of op het scherm toont:\n 100 REM PRIEMGETALLEN\n 110 INPUT \"START=\",A1\n 120 INPUT \"END=\",A2\n 130 FOR I= A1 TO A2\n 140 GOSUB 170\n 150 NEXT I\n 160 END\n 170 REM TEST PRIEM\n 180 FOR J=2 TO SQR(I)\n 190 IF I/J=INT(I/J)THEN 220\n 200 NEXT J\n 210 PRINT I;\n 220 RETURN\nHet programma wordt ingevoerd met een zogenaamde line-editor, waarbij de regels genummerd worden. De regelnummers lopen met 10 op om het invoegen van extra regels mogelijk te maken. Desgewenst kunnen alle regels hernummerd worden. BASIC maakt van deze nummering gebruik door GOTO- en GOSUB-opdrachten naar deze nummers te laten verwijzen. Er zijn dus geen afzonderlijke labels nodig. De variabelen worden niet gedeclareerd; als variabelennamen zijn alleen A t/m Z en A0 t/m Z9 beschikbaar. Arrays worden wel gedeclareerd met de DIM-opdracht als ze meer dan 10 elementen tellen. In veel implementaties is het aantal verschillende variabelen nog kleiner. In de eerste versie konden gegevens alleen in het programma worden opgenomen (met het DATA-statement) of direct worden ingevoerd (zoals hier met INPUT). In latere versies was ook input van bestanden mogelijk. Om de loop van het programma te besturen is behalve de GOTO-opdracht alleen de FOR-NEXT-lus beschikbaar. In het hier getoonde programma wordt deze meestal voortijdig verlaten door \"er uit te springen\". Een andere bijzonderheid van BASIC-interpretatoren is dat zij het mogelijk maken opdrachten direct uit te voeren: PRINT 2^15 zonder regelnummer geeft direct het resultaat 32768. Het nut daarvan wordt direct duidelijk als je bedenkt dat er rond 1970 nog geen spreadsheets of zakrekenmachines bestonden.\nGebruik en bezwaren.\nHoewel de makers van BASIC de taal vooral als onderwijstaal bedoeld hadden nam het gebruik snel toe, vooral onder (bedrijfs)economen. Daarbij moeten we bedenken dat veel toepassingen die toen in BASIC geprogrammeerd werden nu met spreadsheets worden opgelost, zoals de berekening van de werkelijke rente van leningen met gegeven termijnbetalingen. Informatici, zoals Edsger Dijkstra (\"BASIC programmers are mentally mutilated beyond hope of regeneration\") oefenden felle kritiek op het gebruik van BASIC uit, zowel vanwege het ontbreken van declaraties en de prominente rol van het GOTO-statement als om het gemak waarmee programma's ingevoerd, snel op de onvermijdelijk fouten getest en verbeterd konden worden. Op de meeste universiteiten moesten de studenten die aan een cursus programmeren deelnamen een dag wachten voor ze hun programma met alle foutmeldingen terugkregen en dat werd als een voordeel gezien omdat het ze zou leren om zelf fouten te zoeken en dat niet aan de computer over te laten.\nExplosieve groei.\nBASIC vond hierna ingang bij een aantal grote bedrijven. Kemeny en Kurtz begonnen op een GE 225 met een aantal terminals voor timesharing, DEC porteerde de taal naar zijn PDP-11-machines als taal voor timesharing. Een van de vaste testgebruikers van dit systeem was Bill Gates. Na veel omzwervingen en veranderingen volgde de eerste standaardisatie van de taal door de ANSI in 1978: de Minimal BASIC Standard.\nMicrosoft schreef in 1975 zijn eerste BASIC-interpreter, Altair BASIC genaamd, voor de MITS Altair 8800-computer. Deze werd daarna ook verkrijgbaar voor systemen met aan de MITS Altair gerelateerde processoren, zoals de Z80 en de Intel 8080, waarop besturingssystemen als CP/M, TEKDOS en ISIS-II liepen.\nVrijwel alle homecomputers hadden een of andere variant van BASIC ingebouwd.\nCommodore introduceerde in 1977 Commodore BASIC en voorzag zijn 8 bitcomputers voor thuisgebruik, waaronder de Commodore 64, hiervan.\nDe originele IBM PC uit 1981 werd ook geleverd met een BASIC-interpreter in de ROM, door Microsoft geschreven voor IBM, zodat de computer na aanzetten onmiddellijk kon worden geprogrammeerd. Wanneer het booten niet succesvol was liep de pc in deze Basic-mode. (Voor een uitgebreidere basic startte men BASICA van disk.)\nOp computers voor thuisgebruik werd rond 1980 een variant van BASIC geleverd die door Microsoft was uitgebreid: MSX BASIC (de MSX staat hier voor \"Microsoft eXtended\"). Ook is er een populaire bibliotheek geweest die voor veel verschillende computers met een BASIC-interpreter werkte, en duidelijke uitgebreide mogelijkheden toevoegde, de zogenaamde Basicode. In de tijd dat dit populair was, werden Basicode-programma's uitgezonden over de radio, zodat ze op cassette opgenomen konden worden en vervolgens op de computer uitgevoerd.\nMicrosoft bracht later, voor de IBM-klonen, een versie van BASICA uit onder zijn eigen naam, genoemd GW-BASIC (1985) (Graphics Windows BASIC; heeft niets te maken met het Microsoft Windows-besturingssysteem). Deze variant van BASICA werd door Microsoft ter beschikking gesteld aan OEM's om in licentie te nemen en uit te brengen op eigen copyright/naam.\nIBM bracht de door Microsoft ontwikkelde BASCOM-compiler op de markt, die ook door Microsoft zelf onder dezelfde naam werd verkocht. Microsoft verkocht van deze compiler ook een CP/M-versie.\nDe versies van Microsoft misten een paar functies van de IBM-versie, hoewel beide daarbuiten exact hetzelfde waren, die in latere versies alsnog terugkwamen.\nBASCOM werd hernoemd naar QuickBASIC, maar zelfs de compiler van de laatst uitgebrachte QuickBASIC-versie vermeldde nog altijd de naam BASCOM. Gesuggereerd wordt dat Microsoft deze naamswijziging deed plaatsvinden om zich verder te distanti\u00ebren van IBM.\nJohn Kemeny en Thomas Kurtz startten in 1983 TrueBASIC, Inc. en gingen de strijd aan met Microsoft en zijn BASCOM-compiler.\nBorland bracht in 1987 Turbo BASIC van Bob Zale op de markt. Eerder programmeerde hij reeds BASIC/Z, de eerste interactieve BASIC-compiler voor CP/M en MS-DOS.\nMicrosoft, dat door de gebruiksvriendelijkere interface van Turbo BASIC een hoop van zijn BASIC-markt moest inleveren, sloeg een nieuwe weg in en bundelde bij zijn BASCOM-compiler de QuickBASIC IDE (QuickBASIC 3).\nVolwassenheid.\nDe laatste QuickBASIC-versie op de markt was versie 4.5, waarna Microsoft zijn IDE en compiler omgooide om ze compatibel te maken met zijn aankomende OS/2-besturingssysteem, ontwikkeld in samenwerking met IBM. De hierop volgende versie was het Microsoft BASIC Professional Development System, waarna Microsoft zich meer ging richten op muisgestuurde interfaces, met als resultaat Visual Basic voor DOS.\nBob Zale startte in 1990 PowerBASIC en bracht Turbo Basic opnieuw op de markt onder de naam Powerbasic om weer de strijd aan te gaan met Microsoft. Powerbasic is tot op de dag van vandaag een van de meest succesvolle BASIC-compilers/interpreters verkrijgbaar voor de pc, naast Microsofts Visual Basic en het sinds 1991 bij MS-DOS/IBM-DOS 5.0 gebundelde QBasic.\nCarl Gundel schreef in 1992 Liberty BASIC als reactie op het ontbreken van een Windows versie van QBASIC.\nDe overstap van Microsoft QuickBASIC 4.5 naar \"PDS\" 6 (1990?) riep bij sommigen vragen op: wat was er gebeurd met versie 5?\nHet bij DOS 5.0 gebundelde QBASIC 1.0, als vervanger voor GW-BASIC, had een op QuickBASIC gelijkende interface en ondersteunde vrijwel alle commando's die QuickBASIC ook ondersteunde. De QBASIC-interface was echter niet voorzien van een compiler en mede daardoor ontbraken ook een aantal functies.\nQBASIC 1.0 blijkt te zijn gegenereerd uit de broncode van QuickBasic 5, evenals de nieuwere versie QBASIC 1.1 die sinds DOS 6.0 wordt gebundeld bij de besturingssystemen van Microsoft. Een aantal geavanceerde functies zijn verwijderd om ontwikkelaars ertoe aan te zetten over te stappen op de professionele compilers (PDS) van Microsoft, wanneer zij eenmaal op dreef zijn met de QBASIC-interpreter en -gebruikersomgeving.\nVrij snel na PDS kwam Microsoft op de markt met een nieuwe ontwikkelinterface die de gebruiker moest voorbereiden op een grafische interface (Visual Basic 1.0 voor MS-DOS en Windows, 1991). Later voegde Microsoft zijn compilers samen en bundelde ze in het pakket Visual Studio 5 (1996).\nVoor Visual Basic 3.0 bestonden zelfs decompilers, waarmee de binaire \"code\", die feitelijk door een bibliotheek werd ge\u00efnterpreteerd, leesbaar terugvertaald kon worden naar de broncode.\nOver de versie Visual Basic .NET (ook wel VB7 genoemd, 2002) zegt Microsoft zelf dat de taal zodanig veel veranderd is dat alle oude gebruikers hem helemaal opnieuw zullen moeten leren.\nVoor de PlayStation 2 is het programma Yabasic gemaakt, waar ook een toetsenbord voor gebruikt kan worden.\nHet is vooral de adoptie door Microsoft die maakt dat BASIC een taal is met veel invloed en aanhang. Inmiddels zijn de bezwaren tegen BASIC grotendeels achterhaald. De GOTO-opdracht is praktisch overbodig geworden door de IF-THEN-ELSE-, WHILE-WEND- en DO-LOOP-opdrachten, de namen van variabelen kunnen voldoende lang zijn, declaratie van variabelen is mogelijk en kan verplicht gesteld worden, en de regelnummers zijn verdwenen. Omgekeerd is het direct invoeren en testen van programma's geen voorrecht van de BASIC-gebruiker meer. BASIC was eind 20e eeuw dan ook voor zeer veel programmeurs wel de eerste taal waarmee zij in aanraking kwamen.\nAls voorbeeld van modern BASIC volgt hier een programma voor het berekenen van priemgetallen in VBA, de BASIC-versie die bij Excel geleverd wordt. Het programma kan vanaf het rekenblad aangeroepen worden en input en output geschieden van en naar het rekenblad\n 'Priemgetallen\n Option Explicit\n Sub Priem()\n Dim Start As Integer, Eind As Integer, i As Integer, t As Integer\n Start = Range(\"A1\") 'INPUT \"START=\";START\n Eind = Range(\"A2\") 'INPUT \"END=\";EIND\n t = 2\n For i = Start To Eind\n If Not (IsPriem(i)) Then t = t + 1: Cells(t, 1) = i 'Print i; \" \";\n Next i\n End Sub\n Function IsPriem(ByVal i As Integer) As Boolean\n Dim j As Integer, Deelbaar As Boolean\n Deelbaar = False\n j = 2\n While Not (Deelbaar) And j &lt;= Sqr(i)\n If i / j = Int(i / j) Then Deelbaar = True Else j = j + 1\n Wend\n IsPriem = Not Deelbaar\n End Function"}
{"id": "10084", "revid": "905708", "url": "https://nl.wikipedia.org/wiki?curid=10084", "title": "Acrostichon", "text": "Een acrostichon (ook: \"naamdicht\" of \"lettervers\") is een gedicht waarvan bepaalde, meestal de eerste, letters van iedere regel of strofe, achter elkaar gelezen zelf ook een woord of zin vormen. Betreft het niet de eerste, maar de middelste letters, spreekt men ook wel van een \"mesostichon\". Het woord \"acrostichon\" is een samenvoeging van de Griekse woorden \"akros\" (u\u00edtstekend) en \"stichos\" (rij, vers). \nEen voorbeeld is de tekst van het Nederlandse volkslied, het Wilhelmus, waarvan de eerste letters van de coupletten in de originele spelling samen de naam 'Willem van Nassov' vormen. Ook de beginletters van de eerste 15 zinnen van de troonrede van 2010 vormen de naam 'Willem van Nassov'.\nSommige liederen in het Oude Testament zijn acrostichons. De beginletters vormen dan echter geen woord of naam maar de opeenvolgende letters van het Hebreeuwse alfabet. Dit was wellicht als geheugensteun bedoeld. Een dergelijke vorm wordt ook wel abecedarium genoemd.\nHet boek Klaagliederen in de Bijbel is bijna geheel in de vorm van het acrostichon gebouwd op het 5de hoofdstuk na. \nOok de psalmen 9, 10, 25, 34, 37, 111, 112, 119 en 145 in de Bijbel zijn een acrostichon met de letters van het Hebreeuwse alfabet. In de Nederlandse psalmberijming zijn deze acrostichons verloren gegaan, behalve psalmen 111 en 112 in Psalmen voor Nu, alsook in de onberijmde versie in alle Nederlandse Bijbelvertalingen met uitzondering van de Naardense Bijbel. In sommige edities van de Statenvertaling wordt naar de acrostichons verwezen door de namen van de Hebreeuwse letters bij de tekst te noemen. \nHet eerste hoofdstuk van het Bijbelboek Nahum is eveneens grotendeels in acrostichon opgebouwd.\nIn de beeldende kunst treft men ze aan als zinspreuk, waarvan de beginletters van de woorden ook de beginletters zijn van de voor- of familienaam (bijvoorbeeld: \"arbeid adelt, rust roest = Arnold Adolf en Reinier Rutgers\"). Het gegeven komt veel voor op ex librissen, boekmerken, enz..\nIn het verhaal \"Van den vos Reynaerde\" (\"de Reynaert)\" is aan het eind een acrostichon te vinden. In de Middelnederlandse versie zijn de slotregels:\nHierin wordt de tekst \"Bi Willeme\" zichtbaar. Dit zou slaan op \"Willem die Madocke maecte\" (waarschijnlijk de auteur van \"de Reynaert),\" die met dat acrostichon in deze slotregels zijn voornaam Willem bevestigde, maar verder is er niets expliciet bekend over hem. \nEen bijzonder soort acrostichon is een woordvierkant, een rooster waarin woorden zijn geplaatst, die zowel horizontaal als verticaal leesbaar zijn."}
{"id": "10085", "revid": "211114", "url": "https://nl.wikipedia.org/wiki?curid=10085", "title": "Wilhelmus", "text": "Het Wilhelmus is sinds 1932 officieel het Nederlandse volkslied. De tekst is omstreeks 1570 aan het begin van de Tachtigjarige Oorlog geschreven op een bestaande melodie, maar het is niet duidelijk door wie. De huidige variant van die melodie dateert uit het begin van de 17e eeuw. Het Wilhelmus wordt beschouwd als een van de oudste volksliederen ter wereld, al is de tekst van het Japanse volkslied bijvoorbeeld ouder. De tekst van het lied is in de mond gelegd van Willem van Oranje als stadhouder van Holland en Zeeland, alsof hij die zelf uitgesproken heeft. De tekst weerspiegelt Willem van Oranjes tweestrijd inzake de opstand in de Nederlanden: enerzijds probeert hij als vertegenwoordiger van het staatsgezag trouw te zijn aan de Spaanse koning, anderzijds volgt hij zijn geweten dat hem voorschrijft in de eerste plaats God en het Nederlandse volk te dienen.\nHet lied was populair als militaire mars en betekende een ondersteuning in de strijd van de Nederlanden tegen de Spaanse overheerser. Gedurende de gehele Tachtigjarige Oorlog is het lied populair gebleven, maar het raakte daarna in vergetelheid tot het in de 19e eeuw opnieuw werd ontdekt. Het was aanvankelijk vooral populair in oranjegezinde en confessionele kringen, maar werd tijdens de Tweede Wereldoorlog tot min of meer onomstreden nationaal symbool. Van het \"Wilhelmus\" wordt meestal het eerste couplet gezongen, soms gevolgd door het zesde.\nNederland en staatkundige voorlopers kenden voorheen andere volksliederen, waaronder van 1815 tot 1932 \"Wien Ne\u00earlands bloed\".\nOpbouw.\nHet lied bestaat uit vijftien coupletten, die een acrostichon vormen: de eerste letters van de coupletten vormen de naam \"Willem van Nassov\". De v is hierin als Romeinse letter een u en de coupletten die destijds met een s begonnen, hebben in hedendaags Nederlands een z als beginletter.\nHet \"Wilhelmus\" is daarnaast een complex chiasme, waarbij de 15 stanza's inhoudelijk gekruist zijn: de 1e met de 15e, de 2e met de 14e enzovoorts. De 8e stanza komt zodoende centraal te staan. Hierin wordt de essentie van het Wilhelmus geopenbaard: de vergelijking tussen Willem van Oranje en de Bijbelse koning David, aan wie beiden een koninkrijk toekomt.\nInhoud.\nDe tekst is geschreven in de tijd dat Willem van Oranje uit moest wijken naar zijn stamslot Dillenburg in het graafschap Nassau. Dit is vlak na 1568, waarin de hertog van Alva orde op zaken moest stellen in de Nederlandse provinci\u00ebn. Het lied geeft aan hoezeer Willem van Oranje worstelt met de vraag hoe hij de koning van Spanje kan blijven eren, maar toch de tirannie van de hertog van Alva kan bestrijden. Het lied is door en door christelijk.\nIn de eerste strofe geeft Willem aan dat hij zijn vaderland trouw wil zijn. Willem was de belangrijkste van de edelen van de Nederlanden en stadhouder van 3 gewesten, Zeeland, Holland en Utrecht. Alva had inmiddels de graven van Egmont en Horne de doodstraf gegeven. Ook Willem van Oranje stond op de dodenlijst, maar die was gevlucht. Daardoor werd Willem van Oranje ook belangrijk voor de andere gewesten. Zodoende werd het Vaderland uit de eerste strofe niet nader omschreven in het lied. Willem van Oranje vraagt zich af of hij van Duits bloed is. Dit is een verbastering van het woord Diets (in het Engels Dutch). Dat slaat op de taal die destijds in Nederland werd gesproken. Wilhelmus vraagt zich in deze zin dus af of Nederlanders een eigen volk kunnen zijn met een eigen land. Een eigen Dietsland. \nIn de tweede strofe wordt het geloof van Willem van Oranje in God weergegeven. Met opzet wordt niet aangegeven of dit geloof protestant of katholiek was. Willem van Oranje stond tolerant tegenover beide geloven en vond dat vrijheid van geloof het uitgangspunt moest zijn. Bovendien waren een aantal van de gewesten protestant en anderen katholiek. Hij wilde beiden meenemen in zijn strijd tegen de tirannie van de hertog van Alva.\nIn de vierde strofe haalt het lied de slag bij Heiligerlee van 1568 aan, waar zijn broer Adolf van Nassau is gesneuveld.\nIn de zesde strofe wordt het geloof van Willem van Oranje bezongen. Hij wil een goede christen zijn, maar hij wil ook de tiran verdrijven. Daarvoor roept hij de steun van God in. Deze strofe wordt vaak gezongen na de eerste strofe.\nIn strofe 8 wordt het verhaal van Saul en David aangehaald. Dit komt uit de Bijbel en vertelt hoe Saul als tiran probeert David te doden. David blijft echter loyaal aan Saul en uiteindelijk zal Saul sterven, niet door de hand van David, maar op het slagveld. Daarna wordt David de koning van Isra\u00ebl. Hij wordt gezien als de grootste joodse koning uit de geschiedenis. In feite hoopt Willem van Oranje op een dergelijke ontwikkeling in de Nederlanden\nIn de 15e strofe wordt nog eens aangegeven dat Willem de Spaanse koning niet wil afvallen, maar dat zijn strijd gericht is tegen misstanden in de Nederlanden.\nOntstaan.\nMelodie.\nHet Wilhelmus is een contrafact: een lied met een nieuwe tekst op een bestaande melodie. De melodie is afkomstig van het spotlied \"O la folle entreprise du prince de Cond\u00e9\", dat werd gezongen tijdens het beleg van de stad Chartres door de hugenoten in 1568, en is dus op zijn laatst in dat jaar ontstaan. De eerste optekening van de melodie die bekend is, stamt uit 1574.\nDe oorspronkelijk eenvoudige melodie werd in de 17e eeuw van melismatiek (klankbuigingen) voorzien, gepubliceerd door de Veerse schepen Adriaen Valerius in zijn met een aantal liederen \"ge\u00efllustreerde\" geschiedschrijving \"Nederlandtsche Gedenck-Clanck\" uit 1626.\nDe huidige offici\u00eble harmonisatie is van Coenraad Lodewijk Walther Boer.\n\\addlyrics { Den va- der- land ge- trou- we blijf ik tot in den dood. }&lt;/score&gt;&lt;br&gt;\n\\addlyrics { Een prin- ce van O- ran- je ben ik, vrij on- ver- veerd. }&lt;/score&gt;&lt;br&gt;\n\\addlyrics {De ko- ning van His- pan- je heb ik al- tijd ge- \u00eberd}&lt;/score&gt;\nMaatsoort.\nDe Wilhelmus-melodie werd in de allervroegste vormen genoteerd zonder maatstrepen (zie de afbeelding bovenaan deze pagina, waarbij de indeling van de maat met tactus-streepjes wordt aangegeven). Bovenstaande notatie is een moderne notatie, waarbij het lied is ingedeeld in maatsoorten. De eerste twee regels hebben een tweedelige maatsoort, met groepen van 4 en 2 kwartnoten. Hierna volgt een maatwisseling naar een meer 'wiegende' driekwartsmaat, met in de 2e helft van de regel een hemiola: na een indeling in 2 groepen van 3 kwartnoten, met het accent op de 1e kwartnoot:\nverschuiven de accenten even naar 3 groepen van 2 kwartnoten:\nOok wordt de 3/4 maat onderbroken door een 4/4 maat aan het eind van de 3e en begin van de 4e regel. Dit is overigens een aanpassing van later datum. In de publicaties van het lied door Adriaen Valerius uit 1626 (zie de afbeelding) staat de gehele tweede helft van het lied in 3/4 maat. De noot op \"-veerd\" is daar geen 3, maar 2 tellen. In de tweede helft van de 20ste eeuw is deze verlengd naar 3 tellen, zodat de lengte overeenstemt met de slotnoten van de 1e en de 2e regel (zoals o.a. in de publicatie in het Liedboek voor de Kerken uit 1973).\nHet gebeurt overigens vaak bij het zingen dat de laatste noot van de eerste twee regels (\"bloed\" / \"dood\") en de 3e regel (\"veerd\") wordt ingekort tot een noot van 2 in plaats van 3 kwartnoten. Het te vroeg inzetten van de daarop volgende regel is met name te horen bij het zingen van het Wilhelmus in voetbalstadions waar de menigte niet de tijd neemt om tot drie te tellen, en daardoor in de regel eerder klaar is met zingen dan de afgespeelde muziek voorbij is.\nAuteur.\nDe herkomst van de tekst is niet met zekerheid bekend. Hierover bestaan verschillende theorie\u00ebn. Het \"Wilhelmus\" is een geuzenlied en de meeste teksten van geuzenliederen waren anoniem, omdat op het maken van opstandige liederen destijds de doodstraf stond. De tekst wordt vaak toegeschreven aan Filips van Marnix van Sint-Aldegonde, maar concrete bronnen hiervoor ontbreken. In een scriptie van historica Gudrun Dekker-Schwichow (Rijksuniversiteit Groningen) uit 2008 wordt Marnix' auteurschap bevestigd op basis van muzikale en tekstuele parallellen van drie andere liederen van zijn hand. Marnix was dichter en een intimus van prins Willem. Hij had gestudeerd bij Calvijn in Gen\u00e8ve en het \"Wilhelmus\" draagt daarvan de sporen.\nVolgens een andere theorie is de tekst door een onbekend gebleven dichter geschreven en daarna door Marnix bewerkt. Ook wordt Coornhert wel als auteur genoemd.\nIn 2016 kwam uit nieuw stylometrisch onderzoek Petrus Datheen naar voren als mogelijke schrijver van de tekst van het \"Wilhelmus\". Daarmee is nog niet gezegd dat hij de auteur was van het Wilhelmus.\nWat betreft de datum staat wel vast dat de tekst geschreven is na mei 1568, omdat de tocht langs de Maas in het lied vermeld wordt, en waarschijnlijk v\u00f3\u00f3r april 1572, omdat de verovering van Den Briel niet bekend lijkt in het lied. De oudste aanwijsbare vermelding van het lied dateert uit 1573. Notaris Willem Verwer noteerde op 31 mei van dat jaar in zijn dagboek dat een Haarlemse soldaat tijdens het beleg van Haarlem de Spanjaarden tartte door, gezeten op de stadsmuur, het Wilhelmus te zingen; iets wat hij met zijn leven moest bekopen.\n18e eeuw.\nIn de 18e eeuw veranderde de melodie in die van de \"Prinsenmars\", een vrolijke marsmelodie. Bij deze melodie paste de oorspronkelijke tekst niet goed meer.\nHet \"Wilhelmus\" werd daarna vooral bekend in de vorm van een spotlied over 'Spaanse hoeren'; Nederlandse vrouwen die zich als prostituee hadden aangeboden aan de Spaanse soldaten en door hun vertrek hun inkomsten dreigden kwijt te raken. Met dit lied zouden zij de Spanjaarden verwijten arm naar de Nederlanden te zijn gekomen:\nIn de loop der eeuwen zijn er honderden andere liedteksten geschreven op de Wilhelmusmelodie, van lichte varianten (\"Mauricius van Nassouwen\") tot compleet nieuwe teksten. Hoewel het Wilhelmus ook functioneerde als dans- en jachtliedje, vinden we toch voornamelijk nationale en vaderlandse teksten op deze melodie.\nInstelling als volkslied.\nAls onofficieel volkslied werd het Wilhelmus door de eeuwen heen bij allerlei gelegenheden graag gezongen, met name door het oranjegezinde volksdeel. Mede om de schijn van partijdigheid te voorkomen, besloot men bij oprichting van het Verenigd Koninkrijk der Nederlanden voor een ander volkslied te kiezen. Uiteindelijk werd in 1817 het lied \"Wien Ne\u00earlands bloed\" van dichter Hendrik Tollens gekozen. Zijn melodie werd echter afgekeurd en het was Johann Wilhelm Wilms die uiteindelijk de muziek mocht leveren.\nDe tekst van Tollens werd omwille van haar 'deftigheid' geen groot succes onder de bevolking, maar wist het toch vol te houden tot 1932. De reden hiervoor was onder andere dat het \"Wilhelmus\" als 'te protestants' werd beoordeeld door het katholieke zuiden. Toen in 1853 de bisschoppelijke hi\u00ebrarchie werd hersteld, gebeurde er iets waardoor het \"Wilhelmus\" in elk geval voorlopig helemaal uit de gratie was. Dat jaar werd \u2013 mogelijk door de Aprilbeweging \u2013 namelijk ook het lied \" 't Wilhelmus der Geuzen\" uitgegeven, dat werd gezongen op de melodie van het \"Wilhelmus\" en overduidelijk pro-protestants en sterk anti-'paaps' was:\nHet zou nog tot de jaren 1880 duren alvorens het tij weer wat zou keren. De Tachtigers moesten bijvoorbeeld niets van Tollens' werk hebben. Ook was er in die tijd weer een hernieuwde belangstelling voor de 'roemrijke daden' uit het verleden ontstaan, wat gunstig was voor het \"Wilhelmus\". De heruitgave van Valerius' \"Nederlandtsche Gedenck-clanck\" uit 1626 door theoloog A.D. Loman (sr.) in 1871 vormde de opmaat voor een hernieuwde belangstelling voor het \"Wilhelmus\". Deze heruitgave bevatte onder andere het \"Wilhelmus\" met de oorspronkelijke melodie\u00ebn en pianobegeleiding.\nDe Oostenrijkse componist Eduard Kremser bewerkte het \"Wilhelmus\" en andere Valeriusliederen tot de cyclus \"Sechs Altniederl\u00e4ndische Volkslieder\" die in 1877 in premi\u00e8re ging in Wenen en zes Valeriusliederen bevatte, die hij aan elkaar had herschreven tot een romantisch-hero\u00efstisch programma, dat aldaar zeer goed werd ontvangen. Kremsers bewerking kreeg ook in Nederland veel waardering en ook prinses Wilhelmina was gecharmeerd van het stuk. Toen zij in 1898 de troon besteeg werd niet \"Wien Ne\u00earlands bloed\" gespeeld; buiten werd \"De Prinsenmars\" gespeeld en binnen Kremsers versie van het \"Wilhelmus\".\nOp 10 mei 1932, tijdens de voorbereiding van Wilhelmina's 25-jarig regeringsjubileum, werd de versie van Kremser door de ministerraad van het conservatieve kabinet-Ruijs de Beerenbrouck III als het nieuwe volkslied ingesteld, hoewel niet bij wet of algemeen verbindend voorschrift maar slechts bij een besluit dat openbaar werd gemaakt. Hierbij kan evenwel worden opgemerkt dat het op een na oudste volkslied \u2013 het Britse \"God Save the King\" \u2013 \u00fcberhaupt nooit officieel als volkslied is uitgeroepen.\nMet name in socialistische kringen bestond aanvankelijk veel weerstand tegen het lied. Het \"Wilhelmus\" groeide pas tijdens de Tweede Wereldoorlog uit tot nationaal symbool van verzet tegen de Duitse Bezetting. Vooral het zesde couplet was populair vanwege de vrome verzetsgeest die de tekst uitdroeg. De zin 'de tirannie verdrijven', uit het zesde couplet werd in de jaren 1940-1945 geassocieerd met de nazi's die verdreven moesten worden. (Oorspronkelijk werden de Habsburgers bedoeld.)\nNa de Tweede Wereldoorlog.\nIn de jaren zestig en zeventig van de 20e eeuw raakte het \"Wilhelmus\" opnieuw omstreden in kringen van tegenstanders van de monarchie. De opkomst van het oranjegevoel bij internationale voetbaltoernooien sinds de jaren negentig bracht hier echter weer verandering in.\nHet lied is ook bekend in Vlaanderen. Daar is het soms te horen op een cantus en bij bijeenkomsten van orangistische en Groot- dan wel Heel-Nederlandse groeperingen. Zowel op het jaarlijkse Vlaams Nationaal Zangfeest als op de IJzerbedevaart wordt op het einde, vlak voor het zingen van de Vlaamse hymne \"De Vlaamse Leeuw\", de zesde strofe van het \"Wilhelmus\" gezongen als symbool van de culturele band tussen Vlaanderen en Nederland.\nOver het gebruik van het \"Wilhelmus\" ontstond in juni 2004 een politieke en maatschappelijke discussie, toen bekend werd dat sinds 1986 het \"Wilhelmus\" bij staatsaangelegenheden alleen gespeeld wordt bij aanwezigheid van een lid van het Koninklijk Huis. Koningin Beatrix zou de rechten op het \"Wilhelmus\" hebben opge\u00ebist en niet toestaan dat het \"Wilhelmus\" buiten haar aanwezigheid zou worden gespeeld. Dit werd door de Rijksvoorlichtingsdienst ontkend. Wel werd bevestigd dat sinds 1986 het protocol voorschrijft dat bij ontvangst van buitenlandse gasten door ministers buiten aanwezigheid van leden van het Koninklijk Huis, niet het \"Wilhelmus\" wordt gespeeld, maar de \"Mars van de jonge Prins van Friesland\".\nDe tekst.\nTegenwoordige tekst\n&lt;poem&gt;\nEerste couplet\nWilhelmus van Nassouwe\nben ik, van Duitsen bloed,\nden vaderland getrouwe\nblijf ik tot in den dood.\nEen Prinse van Oranje\nben ik, vrij onverveerd,\nden Koning van Hispanje\nheb ik altijd ge\u00eberd.\nTweede couplet\nIn Godes vrees te leven\nheb ik altijd betracht,\ndaarom ben ik verdreven,\nom land, om luid gebracht.\nMaar God zal mij regeren\nals een goed instrument,\ndat ik zal wederkeren\nin mijnen regiment.\nDerde couplet\nLijdt u, mijn onderzaten\ndie oprecht zijt van aard,\nGod zal u niet verlaten, \nal zijt gij nu bezwaard.\nDie vroom begeert te leven,\nbidt God nacht ende dag,\ndat Hij mij kracht zal geven,\ndat ik u helpen mag.\nVierde couplet\nLijf en goed al te samen\nheb ik u niet verschoond,\nmijn broeders hoog van namen\nhebben 't u ook vertoond:\nGraaf Adolf is gebleven\nin Friesland in den slag,\nzijn ziel in 't eeuwig leven\nverwacht den jongsten dag.\nVijfde couplet\nEdel en hooggeboren,\nvan keizerlijken stam,\neen vorst des rijks verkoren,\nals een vroom christenman,\nvoor Godes woord geprezen,\nheb ik, vrij onversaagd,\nals een held zonder vrezen\nmijn edel bloed gewaagd.\nZesde couplet\nMijn schild ende betrouwen\nzijt Gij, o God mijn Heer,\nop U zo wil ik bouwen,\nVerlaat mij nimmermeer.\nDat ik toch vroom mag blijven,\nUw dienaar t'aller stond,\nde tirannie verdrijven\ndie mij mijn hart doorwondt.\nZevende couplet\nVan al die mij bezwaren\nen mijn vervolgers zijn,\nmijn God, wil doch bewaren\nden trouwen dienaar Dijn,\ndat zij mij niet verrassen\nin hunnen bozen moed,\nhun handen niet en wassen\nin mijn onschuldig bloed.\nAchtste couplet\nAls David moeste vluchten\nvoor Sauel den tiran,\nzo heb ik moeten zuchten\nals menig edelman.\nMaar God heeft hem verheven,\nverlost uit alder nood,\neen koninkrijk gegeven\nin Isra\u00ebl, zeer groot.\nNegende couplet\nNa 't zuur zal ik ontvangen\nvan God mijn Heer dat zoet,\ndaarna zo doet verlangen\nmijn vorstelijk gemoed:\ndat is, dat ik mag sterven\nmet eren in dat veld,\neen eeuwig rijk verwerven\nals een getrouwen held.\nTiende couplet\nNiet doet mij meer erbarmen\nin mijnen wederspoed\ndan dat men ziet verarmen\ndes Konings landen goed.\nDat u de Spanjaards krenken,\no edel Neerland zoet,\nals ik daaraan gedenke,\nmijn edel hart dat bloedt.\nElfde couplet\nAls een prins opgezeten\nmet mijner heires-kracht,\nvan den tiran vermeten\nheb ik den slag verwacht,\ndie, bij Maastricht begraven,\nbevreesde mijn geweld;\nmijn ruiters zag men draven\nzeer moedig door dat veld.\nTwaalfde couplet\nZo het den wil des Heren\nop Dien tijd had geweest,\nhad ik geern willen keren\nvan U dit zwaar tempeest.\nMaar de Heer van hierboven,\nDie alle ding regeert,\nDie men altijd moet loven,\nen heeft het niet begeerd.\nDertiende couplet\nZeer christlijk was gedreven\nmijn prinselijk gemoed,\nstandvastig is gebleven\nmijn hart in tegenspoed.\nDen Heer heb ik gebeden\nuit mijnes harten grond,\ndat Hij mijn zaak wil redden,\nmijn onschuld maken kond.\nVeertiende couplet\nOorlof, mijn arme schapen\ndie zijt in groten nood,\nuw herder zal niet slapen,\nal zijt gij nu verstrooid.\nTot God wilt u begeven,\nZijn heilzaam woord neemt aan,\nals vrome christen leven,\n't zal hier haast zijn gedaan.\nVijftiende couplet\nVoor God wil ik belijden\nen Zijner groten macht,\ndat ik tot genen tijden\nden Koning heb veracht,\ndan dat ik God den Heere,\nder hoogsten Majesteit,\nheb moeten obedi\u00ebren\nin der gerechtigheid.\n&lt;/poem&gt;\nOriginele tekst\n&lt;poem&gt;\nEerste couplet\nWilhelmus van Nassouwe\nBen ick van Duytschen Bloedt,\nDen Vaderland ghetrouwe\nBlijf ick tot inden doet;\nEen Prince van Orangien\nBen ick vry onverveert.\nDen Coninck van Hispangien\nHeb ick altijt gheeert.\nTweede couplet\nIn Godes vrees te leven\nHeb ick altijt betracht,\nDaerom ben ick verdreven\nOm Land, om Luyd ghebracht:\nMaer Godt sal my regeren\nAls een goet Instrument,\nDat ick sal wederkeeren\nIn mijnen Regiment.\nDerde couplet\nLijdt U, mijn Ondersaten,\nDie oprecht zijn van aert,\nGodt sal u niet verlaten\nAl zijt ghy nu beswaert:\nDie vroom begheert te leven,\nBidt Godt nacht ende dach.\nDat Hy my cracht wil gheven\nDat ick u helpen mach.\nVierde couplet\nLijf ende goed al te samen\nHeb ick u niet verschoont,\nMijn Broeders, hooch van Namen,\nHebbent u oock vertoont:\nGraef Adolff is ghebleven,\nIn Vrieslandt in den Slach,\nSijn siel int eewich leven\nVerwacht den jonghsten dach.\nVijfde couplet\nEdel en Hooch gheboren\nVan Keyserlicken stam:\nEen Vorst des Rijcks vercoren,\nAls een vroom Christen-man,\nVoor Godes Woort ghepreesen,\nHeb ick vrij onversaecht,\nAls een helt zonder vreesen\nMijn edel bloet gewaecht.\nZesde couplet\nMijn schilt ende betrouwen\nZijt ghy, O Godt, mijn Heer.\nOp U soo wil ick bouwen,\nVerlaet my nimmermeer;\nDat ick doch vroom mag blijven\nU dienaer t'aller stond\nDie tyranny verdrijven,\nDie my mijn hert doorwondt.\nZevende couplet\nVan al die my beswaren,\nEnd mijn vervolghers zijn,\nMijn Godt wilt doch bewaren\nDen trouwen dienaer dijn:\nDat sy my niet verasschen\nIn haeren boosen moet,\nHaer handen niet en wasschen\nIn mijn onschuldich bloet.\nAchtste couplet\nAls David moeste vluchten\nVoor Saul den tyran:\nSoo heb ick moeten suchten\nMet menich edelman:\nMaer Godt heeft hem verheven,\nVerlost uit alder noot,\nEen Coninckrijck ghegheven\nIn Isra\u00ebl, seer groot.\nNegende couplet\nNa tsuer sal ick ontfanghen\nVan Godt, mijn Heer, dat soet,\nDaer na so doet verlanghen\nMijn vorstelick ghemoet,\nDat is, dat ick mag sterven\nMet eeren, in dat velt,\nEen eeuwich rijk verwerven\nAls een ghetrouwe helt.\nTiende couplet\nNiets doet my meer erbarmen\nIn mijnen wederspoet,\nDan dat men siet verarmen\nDes Conincks landen goet,\nDat ud de Spaengiaerts crencken,\nO edel Neerlandt soet,\nAls ick daeraen ghedencke,\nMijn edel hert dat bloet.\nElfde couplet\nAls een Prins opgheseten\nMet mijnes heyres cracht,\nVan den tyran vermeten\nHeb ick den slach verwacht,\nDie, by Maestricht begraven,\nBevreesde mijn ghewelt;\nMijn ruyters sach men draven\nSeer moedich door dat velt.\nTwaalfde couplet\nSoo het den wil des Heeren\nOp die tijt had gheweest,\nHad ick geern willen keeren\nVan u dit swaer tempeest:\nMaer de Heer van hier boven\nDie alle dinck regeert,\nDie men altijt moet loven,\nEn heeftet niet begeert.\nDertiende couplet\nSeer Prinslick was ghedreven\nMijn princelick ghemoet,\nStantvastich is ghebleven\nMijn hert in teghenspoet,\nDen Heer heb ick ghebeden\nVan mijnes herten gront,\nDat Hy mijn saeck wil reden,\nMijn onschult doen oircont.\nVeertiende couplet\nOorlof mijn arme schapen,\nDie zijt in grooten noot.\nU Herder sal niet slapen,\nAl zijt ghy nu verstroit:\nTot Godt wilt u begheven,\nSijn heylsaem woort neemt aen,\nAls vrome Christen leven,\nTsal hier haest zijn ghedaen.\nVijftiende couplet\nVoor Godt wil ick belijden\nEnd sijner grooter macht,\nDat ick tot gheenen tijden\nDen Coninck heb veracht:\nDan dat ick Godt den Heere,\nDer hoochster Majesteyt,\nHeb moeten obedieren,\nIn der gherechticheyt.\n&lt;/poem&gt;"}
{"id": "10086", "revid": "583675", "url": "https://nl.wikipedia.org/wiki?curid=10086", "title": "Twente", "text": "Twente (Nedersaksisch: \"Tweante\", \"Twente\") is een landstreek in het oosten van Nederland, die het oostelijke deel van de provincie Overijssel omvat. De bewoners heten \"Twentenaren\" of (informeel) \"Tukkers\". In het westen en noorden grenst het aan de eveneens Overijsselse streek Salland (waarbij de Regge bij Nijverdal de grens vormt), in het zuiden aan de Achterhoek (provincie Gelderland), in het zuidoosten aan de Duitse Kreis Borken en in het oosten en noorden aan het eveneens Duitse Grafschaft Bentheim, waar de Dinkel als natuurlijke grens wordt beschouwd.\nEtymologie.\nIn oude geschriften is Twente achtereenvolgens terug te vinden als Tuianti (797), Tueanti (799), Thuehenti (851), Tuente (11e eeuw) en ten slotte Twente of Twenthe.\nVoor de herkomst van deze naam zijn twee theorie\u00ebn gangbaar. De eerste en oudste gaat terug tot de 16e eeuw toen men Twente identificeerde als het woongebied van de Germaanse stam de Tubanten die bekend was uit de Romeinse oudheid.\nDe tweede theorie is gebaseerd op de gelijkenis tussen de namen Twente en Drenthe. Zoals de naam Drenthe is afgeleid van het telwoord \"drie\", denkt men dat Twente is afgeleid van het woord \"twee\". V\u00f3\u00f3r de elfde of twaalfde eeuw grensden de gouwen Drenthe en Twente nog aan elkaar.\nGeografie.\nTwente bestaat uit de volgende gemeenten:\nGeschiedenis.\nDe geschiedenis van Twente voor de vroege middeleeuwen is slechts fragmentarisch bekend. Er zijn vele bodemvondsten gedaan die op permanente bewoning ver voor het begin van onze jaartelling wijzen. Tijdens de eerste eeuwen van onze jaartelling vindt men de invloed van het Romeinse Rijk ook terug in Twente, dat echter samen met overige Noordwest-Germaanse streken Romeinse pogingen tot onderwerping steeds met succes afsloeg.\nMiddeleeuwen.\nVanaf de 5e eeuw na Christus werd de invloed van de Saksen op de streek steeds groter. Waarschijnlijk vond er enige kolonisatie- en bevolkingspolitiek door de Saksen plaats. Twente droeg vanaf toen ook zelf de duidelijke cultuurkenmerken van de noordoostelijker gelegen stamgebieden der Saksen.\nEind 8e, begin 9e eeuw kwam het Twentse gebied onder de macht van het Frankische rijk te staan. De Franken onder leiding van Karel de Grote onderwierpen de weerspannige Saksische streek door eigen militaire vestigingen te stichten. Zo herinnert de naam Oldenzaal aan \"Olde Sala\". \"Sala\" is een Frankisch woord voor woonstede. Twente was tot laat in de 8e eeuw een heidense streek gebleven, maar door de Frankische overheid werd veel werk gemaakt van de kerstening. Massaal werd het Doopsel ontvangen, voornamelijk nadat vooraanstaande Saksische leiders (Widukind) zich hadden laten dopen. In die tijd werden ook de Germaanse heiligdommen omgebouwd tot christelijke kapellen en kerken. De Saksische adel kon zich door het nieuwe Frankische leenrecht gaan gedragen als feodale klasse.\nVermoedelijk in de 10e eeuw kwam Twente stevig in de greep van de Utrechtse bisschoppen en ging het deel uitmaken van het Oversticht. Gedurende de Middeleeuwen beheerste eerst een graaf - in feite een hoge ambtenaar van de bisschop - de streek vanuit zijn residentie in Goor. Later ging het gezag van de graaf over op een drost die door de bisschop werd benoemd. In de 11e of 12e eeuw werd Noord-Twente (de streek rond Emlichheim) van Twente afgescheiden en bij het graafschap Bentheim gevoegd. In kerkelijk opzicht bleef deze streek echter nog onder het bisdom Utrecht vallen.\nAcht Twentse plaatsen kregen ooit stadsrechten:\nOldenzaal was in de Middeleeuwen de grootste en belangrijkste stad van Twente.\nIn de middeleeuwen kende Twente verscheidene kloosters: het Sint-Antoniusklooster in Albergen, het Sint-Catharinaklooster in Almelo, het Sint-Agnesklooster in Oldenzaal en het Stift te Weerselo. Na de Reformatie zijn deze kloosters opgeheven en werden de goederen ingelijfd door de Staten van Overijssel. Alleen het Stift bleef bestaan als instelling voor adellijke jongedames.\nTachtigjarige Oorlog.\nTijdens de Tachtigjarige Oorlog lag Twente verschillende keren in oorlogsgebied.\nIn 1597 kwam heel Twente door de veldtocht van prins Maurits (de Twentse oorlog) in staatse handen. De rooms-katholieke pastoors werden vervangen door protestantse (overwegend contraremonstrantse) predikanten. Borne kreeg echter een lutherse predikant, Hengelo een remonstrantse.\nDe Spaanse veldheer Spinola heroverde Oldenzaal in 1605 op de staatsen. Het twaalfjarig bestand van 1609 betekende een offici\u00eble bevestiging van de status quo: Oldenzaal bleef Spaans. Na afloop van het bestand in 1621 verjoeg Ernst Casimir van Nassau-Dietz in 1626 de Spanjaarden. Dit bijna drie decennia durend Spaans bestuur en de invoering van de maatregelen der Contrareformatie lijkt van doorslaggevend belang te zijn geweest voor het feit dat het rooms-katholicisme behouden bleef in grote delen van Twente.\nDe vrede werd definitief gesloten met de Vrede van M\u00fcnster in 1648.\n17e en 18e eeuw.\nDe korte rustige periode die volgde op de vrede resulteerde in groeiende welvaart. In de jaren 1650 werden verscheidene patrici\u00ebrshuizen gebouwd, zoals het Reijgershuis (inmiddels verdwenen) te Delden, het Cremershuis te Ootmarsum en het Palthe- en het Michoriushuis in Oldenzaal. De katholieke bevolking mocht echter haar godsdienst niet openlijk belijden of uitoefenen. De priesters zagen zich genoodzaakt in het geheim de Heilige Mis te lezen in tot kapellen omgebouwde huizen en schuren op het Twentse platteland. De kleine religieuze groep der doopsgezinden in Twente woonde overwegend in Stad Almelo waar de Heer van Almelo hun in 1684 toestond een kerk te bouwen.\nToenmalig raadspensionaris van Holland, Johan de Witt, schreef in een brief gedateerd op 30 oktober 1654, dat hij voornemens was om Twente in te lijven bij Holland. In het schrijven maakte hij melding over de hem goedgezinde Twentse jonkheren en over de mogelijkheid de streek middels Hollandse troepen te beschermen tegen Oranjegezinde steden als Kampen en Zwolle. Uiteindelijk drukte De Witt de annexatie van Twente door Holland niet door, omdat hij bang was voor een burgeroorlog.\nIn 1665 en 1666, tijdens de Tweede Engels-Nederlandse Oorlog, werd Twente belaagd door de troepen van de prins-bisschop van M\u00fcnster, Bernhard von Galen, graaf van Dinklage, bijgenaamd Bommen-Berend. Het dorp Losser werd in brand gestoken. Ook Huize Almelo kreeg het zwaar te verduren.\nVon Galen viel Twente opnieuw binnen in 1672 (Derde Engels-Nederlandse Oorlog) en bezette het tot en met 1674. In deze korte periode was het rooms-katholiek geloof tijdelijk weer staatsreligie in Twente. In Oldenzaal en Goor werd zelfs een begin gemaakt met de katholieke herinrichting der voornaamste kerken.\nHet eind van de zeventiende en het grootste deel van de achttiende eeuw gingen zonder oorlogshandelingen voorbij. De bevolking van Twente groeide aanzienlijk. Op het platteland nam het aantal keuterboeren sterk toe. In deze pre-industri\u00eble periode waren de \"fabrikeurs\" van belang: kooplieden die de thuiswevers van garen voorzagen en hun linnen opkochten om het in Holland door te verkopen. In Borne staat nog het huis van een fabrikeur, inmiddels museum, het Bussemakerhuis (1779). Van oudsher werd in Twente vooral linnen geweven. In de 18e eeuw kwam daar het bombazijn bij: een weefsel met linnen schering en katoenen inslag.\nDe in Losser woonachtige Aleida Leurink hield 57 jaar lang notitieboeken bij over het leven en handel in Losser en omgeving. Door haar notities is er inzicht in de handel in zowel granen als linnen. Vanaf 1754 worden haar notitieboeken als bron gebruikt. Doordat Jacobus Jo\u00e4nnes van Deinse delen van haar notitieboeken publiceerde in de krant werd zij bij het grotere publiek bekend.\nAan het eind van de achttiende eeuw nam de godsdienstvrijheid toe en werden de eerste rooms-katholieke kerken gebouwd ter vervanging van de vroegere schuilkerken en kerkschuren.\nBataafse Republiek/Koninkrijk Holland.\nDe provincie Overijssel werd in 1795 deel van de Bataafse Republiek en ging in 1806 behoren tot het Koninkrijk Holland. In deze periode werden de adellijke privileges afgeschaft en het bestuur drastisch hervormd. Koning Lodewijk bezocht Twente in 1809. De kerken van de plaatsen waar toen een rooms-katholieke meerderheid was, namelijk Oldenzaal, Tubbergen, Haaksbergen, Denekamp en Ootmarsum, werden vervolgens toegewezen aan de rooms-katholieken.\nIn 1810 werd het Koninkrijk Holland ingelijfd bij het Franse keizerrijk. In 1811 hief keizer Napoleon de oude bestuurlijke instellingen op en stelde de gemeenten en rechtbanken in. Dit betekende het einde van Twente als bestuurseenheid, het drostambt Twente en het drostambt Diepenheim-Haaksbergen werden opgeheven. Er werden zeventien gemeenten geformeerd: Almelo, Borne, Delden, Denekamp, Diepenheim, Enschede, Haaksbergen, Hengelo, Losser, Markelo, Oldenzaal, Ootmarsum, Rijssen, Tubbergen, Vriezenveen, Weerselo en Wierden. In de meeste gevallen kwamen de gebieden van de gemeenten overeen met de oude richterambten van voor 1811. De oude stadsgerichten werden bij het omringende of een aangrenzend richterambt gevoegd. Dit zinde de steden echter niet. Daarom werden in 1818 Almelo en Delden gesplitst in respectievelijk Ambt en Stad Almelo en Ambt en Stad Delden. Enschede werd gesplitst in Enschede en Lonneker. Markelo werd gesplitst in Markelo en Goor. De landelijke gebieden van de gemeente Oldenzaal ten slotte werden bij de gemeente Losser gevoegd.\nNegentiende eeuw.\nNa de oprichting van het Koninkrijk der Nederlanden werd een deel van de vroegere heerlijke rechten, zoals het jachtrecht, weer ingesteld. De bestuurlijke rol van de havezaten was echter definitief uitgespeeld. De feodale structuren keerden ook niet terug. Dit maakte het voor de bezitters van de havezaten eenvoudig hun goederen op te splitsen en te verkopen. Vele adellijke huizen werden vervolgens gesloopt.\nDe tweede helft van de negentiende eeuw was voor Twente een tijd van grote sociale en ruimtelijke veranderingen. Op het platteland werd het oude markensysteem ontbonden en werden de gemeenschappelijk bezeten markengronden onder de eigenaren van de marken verdeeld. Dit leidde vervolgens tot grootschalige ontginning van de woeste gronden en de stichting van vele kleine boerderijen. Nieuwe en verbeterde landbouwmethodes veranderden ook de bedrijfsvoering. Rond 1829 waren de vele oude domeingoederen al door de overheid verkocht. Vaak werden ze aangekocht door de oorspronkelijk horige bewoners. Deze vanaf dan eigenerfde boeren vormden vervolgens een sociale bovenlaag op het platteland, de zogenaamde scholtenboeren.\nOok begint rond 1850 de groei van enkele Twentse steden: in Almelo, Enschede, Hengelo en Nijverdal werden op grote schaal textielfabrieken opgericht met als gevolg een toename van de bevolking. Een uitzonderlijke groei kende Enschede: tussen 1866 en 1905 verzesvoudigde de bevolking van ruim 5000 naar meer dan 30.000.\nTot in de jaren 1830 werd er geweven met handweefgetouwen met de handmatige schietspoel. Thomas Ainsworth introduceerde de snelspoel, waarvoor in 1833 in Goor een weefschool werd opgericht. Hij stichtte Nijverdal en begon daar een textielfabriek. Na 1850 kwamen er steeds meer door stoommachines aangedreven fabrieken, die veel goedkopere producten fabriceerden dan de thuiswevers. In deze fabrieken maakten de arbeiders onder vaak erbarmelijke arbeidsomstandigheden lange werkdagen. Linnen- en bombazijnweverij maakten plaats voor de vervaardiging van katoenweefsels.\nHet herstel van de rooms-katholieke bisschoppelijke hi\u00ebrarchie in Nederland in 1853 zorgde niet alleen voor een groei van het aantal parochies, maar bovendien voor een bouwgolf van kerkgebouwen, kloosters en scholen. De rooms-katholieke emancipatie was een aanleiding tot het ontstaan van de verzuiling.&lt;br&gt;\nDe Spoorlijn Almelo - Salzbergen is de op 18 oktober 1865 geopende grensoverschrijdende spoorlijn die het Nederlandse Almelo met het Duitse Salzbergen verbindt. In Salzbergen, toen gelegen in het Koninkrijk Hannover, sloot de lijn aan op de reeds in 1855 geopende spoorlijn Hamm - Emden van Hamm via Rheine en Leer naar Emden. De lijn is aangelegd door de Spoorweg-Maatschappij Almelo-Salzbergen (AS), opgericht als NV op 18 augustus 1862 te Almelo met als doel Twente en in het bijzonder Almelo te verbinden met zowel het Nederlandse als het Duitse spoorwegnet. In 1865 was dit de eerste spoorlijn in Twente en daarmee was de regio dus eerder op het Duitse dan op het Nederlandse net aangesloten. Nog geen maand later, op 1 november 1865, bereikte Staatslijn D vanuit Zutphen echter het station van Hengelo en was de verbinding met het Nederlandse spoorwegennet een feit. Deze spoorlijn werd in fasen geopend: 1 november 1865: Zutphen \u2013 Hengelo, 1 juli 1866: Hengelo \u2013 Enschede en 1 januari 1868: Enschede \u2013 Glanerbeek. In de jaren 1880 volgde de opening van verscheidene andere spoorlijnen. De komst van het spoor zorgde ervoor dat de drie plaatsen Almelo-Hengelo-Enschede een belangrijke economische as konden gaan vormen en de textielindustrie zich kon gaan ontwikkelen. In Hengelo liep naast een noord-zuidverbinding ook een spoorweg van west naar oost. Zo ontstond in Hengelo naast de textielindustrie bovendien een omvangrijke metaalindustrie, compleet met machinebouw en elektrotechniek. Belangrijke bedrijven in die tijd waren onder andere Stork, Hazemeyer (het huidige Eaton Holec), Heemaf en Hollandse Signaalapparaten (het huidige Thales).\nTweede Wereldoorlog.\nTijdens de Tweede Wereldoorlog werd Twente al op 10 mei 1940 overdonderd door de Duitse Wehrmacht. Op enkele schermutselingen na bleef het rustig. Reeds in de middag marcheerden Duitse colonnes door de Twentse dorpen naar het westen. NSB'ers beheersten het beeld in de grotere plaatsen. Het Twentse platteland kenmerkte zich door passiviteit. Op 13, 14 en 15 september 1941 vond een razzia in Twente plaats waarbij uit verschillende plaatsen 105 joodse mannen werden opgepakt. Dit was de derde grote razzia in Nederland, na de razzia's van Amsterdam. De joodse gemeenschap hield zich in Twente beter staande dan in andere delen van het land, omdat de landelijkheid zich beter leende tot onderduiken. Voedseltekorten kende men gedurende de oorlog niet echt. Tijdens de Hongerwinter 1944-1945 werden veel kinderen uit West-Nederland ondergebracht bij Twentse boerengezinnen om aan te sterken en te overleven. Gewelddadige verzetsacties kwamen er gedurende de oorlog niet voor, afgezien van aanslagen op voedselbonkantoren. Het actief verzet bleef beperkt tot het onderduiken door joden en mannen die aan de Arbeitseinsatz wilden ontkomen. Protestantse predikanten als ds. Overduin (Enschede) hielpen bij de hulpacties voor vervolgde joden en politici. Ook startten op donderdag 29 april de April-meistakingen bij Machinefabriek Gebr. Stork &amp; Co in Hengelo, wat tot een massale staking in Nederland leidde.\nAls doorvoergebied van Zuid- en West-Nederland en Vlaanderen naar Noord-Duitse industriesteden als Hamburg, Stettin (thans het Pools Szczecin) en Hannover was Twente een zeer belangrijk gebied voor het Duitse spoorwegtransport. Aan het einde van de oorlog kreeg Twente het dan ook steeds zwaarder te verduren. Grote delen van Hengelo en Enschede werden weggevaagd door geallieerde bombardementen die bedoeld waren voor de daar gevestigde bewapeningsfabrieken, zoals Hazemeyer en de spoorwegverbindingen. Daarbij werd het centrum van Hengelo op 6 en 7 oktober 1944 zo goed als geheel vernietigd. Het centrum van het stadje Goor werd tijdens een hevig bombardement in maart 1945 weggevaagd, met vele burgerslachtoffers als gevolg.\nDe naoorlogse wederopbouw geschiedde beetje bij beetje, waarbij Twente het geluk had op de toen nog oplevende textielindustrie te kunnen terugvallen.\nRecente geschiedenis.\nTwente heeft sinds de jaren dertig van de twintigste eeuw een - anno 2013 in zijn voortbestaan bedreigd - vliegveld en, halverwege Hengelo en Enschede, een - aanvankelijk uitsluitend technische - universiteit: de Universiteit Twente. De totstandkoming van de A1 naar Berlijn, Hannover en Osnabr\u00fcck gaf vanaf de jaren 70 de Twentse regio een grote economische impuls.\nLandschap.\nTwente is buiten de grote steden een streek met bijzondere landschappelijke kwaliteiten: het heeft een kleinschalig coulisselandschap met natuurgebieden (zoals het Lutterzand aan de meanderende Dinkel en de heide op de Friezenberg bij Markelo), groene landgoederen (Singraven, Weldam, Twickel). Het noordoostelijke deel van de regio is daarom aangemerkt als Nationaal Landschap Noordoost-Twente.\nBij Rijssen biedt de rivier de Regge mooie natuurgezichten. \nHet gebied wordt van noord naar zuid door een heuvelrug doorsneden, waarvan de Tankenberg bij Oldenzaal het hoogste punt is. Rond Ootmarsum, Denekamp, Nijverdal en Markelo liggen heuvelachtige landschappen met bossen. Historisch stedenschoon is vooral te vinden in het kleine Ootmarsum en in mindere mate in Oldenzaal, dat een Romaanse basiliek (de \"Sint Plechelmusbasiliek\") heeft. Ook de stadjes Borne, Delden en Diepenheim hebben hun historische centrum en pittoresk aanzicht behouden.\nGeologisch is Twente een van de interessantste gebieden van Nederland. Er komen aardlagen uit verschillende perioden op een vrij klein gebied aan de oppervlakte. Bij Losser bevindt zich een open steengroeve. Hengelo en Boekelo hebben zoutwinning.\nFolklore.\nIn Twente hebben zich vele volksgebruiken kunnen handhaven, zoals het midwinterhoornblazen en het stoken van paasvuren. In Ootmarsum wordt elk jaar met Pasen door de katholieken het traditionele vl\u00f6ggelen gepraktiseerd door de poaskearls. In het Twentse volkslied worden al deze eigenschappen van Twente, samen met de textielnijverheid en de landelijke gemeenschap benoemd. In Oldenzaal, Losser en gemeente Tubbergen, dat met de rest van Noordoost-Twente overwegend rooms-katholiek is, wordt uitbundig carnaval gevierd.\nDe schrijver J.J. Voskuil beweert dat het midwinterhoornblazen geen voorchristelijk gebruik is, zoals lang gedacht werd, maar dat deze traditie pas is ontstaan tussen de Eerste en de Tweede Wereldoorlog. Daarvoor vond het midwinterhoornblazen slechts incidenteel plaats. Toch is het hoornblazen reeds eeuwen in Twente aanwezig - in verschillende varianten: zo kent Markelo en omgeving het ossenhoornblazen.\nDe bekende streeksport klootschieten maakt ook deel uit van de Twentse cultuur en folklore. Dit spel wordt gespeeld door houten met lood verzwaarde ballen zover mogelijk (onderhands) te gooien over zandwegen en vlak terrein.\nReligie.\nVolgens gegevens van het Centraal Bureau voor de Statistiek was in 2003 33,9% van de Twentse bevolking rooms-katholiek, 15,5% Nederlands-hervormd, 6,1% gereformeerd, 5,4% islamitisch, 5,1 % overige religies (jodendom, hindoe\u00efsme, boeddhisme); 34,0% gaf aan geen kerkelijke gezindte te hebben. Sinds 2003 is het aantal christenen in Nederland volgens hetzelfde CBS verder afgenomen, maar er zijn geen recentere cijfers voor Twente beschikbaar.\nTwente werd gekenmerkt door de aanwezigheid van een rooms-katholieke meerderheid in het oosten, noordoosten en zuiden van Twente en veelal een protestantse meerderheid in het westen en noordwesten, hoewel katholieke, sterk ver- en gemengde en protestantse enclaves ook voorkomen, zoals Enter en Usselo. De grootste stad van Twente, Enschede, was sinds de Reformatie merendeels protestants. In de 19e eeuw nam hier het aandeel katholieken toe, alsmede vanaf de 20e eeuw de onkerkelijkheid. Net als in de rest van Nederland is de ontkerkelijking onder autochtonen sterk toegenomen sinds eind jaren 60 van de 20e eeuw. Verder heeft ook de immigratie van niet-westerse allochtonen naar de grote steden van Twente de religieuze bevolkingssamenstelling be\u00efnvloed.\nSporen van de religie zijn overal in Twente terug te vinden. In Oldenzaal staat de reeds genoemde middeleeuwse Sint-Plechelmusbasiliek, die opgetrokken werd uit Bentheimer zandsteen. Delden bezit een kleinere, eveneens middeleeuwse kerk (de Oude Blasius (PKN)), evenals Borne (de Oude Kerk), Denekamp (Rooms-Katholieke Sint Nicolaaskerk), Enschede, Haaksbergen, Ootmarsum, Rijssen en Weerselo (Het Stift). In het centrum van Hengelo staat de 19e-eeuwse Sint-Lambertusbasiliek en in Almelo staat de Sint-Georgiusbasiliek. De Sint-Pancratiusbasiliek in Tubbergen heeft glas-in-loodramen, vervaardigd door vijf generaties van de bekende glazeniersfamilie Nicolas. Net buiten Tubbergen staat sinds 1927 een groot standbeeld van de bekende Twentse RKSP-politicus, emancipator en priester Schaepman, een werk van de kunstenaar August Falise. Nabij Kasteel Weldam bevindt zich \"St. Mary's Chapel\", het Twentse kapelgebouw van de Anglicaanse Kerk in Nederland.\nRooms-katholicisme.\n Volgens de KASKI-cijfers over 2006 is het aantal getelde wekelijkse, zondagse rooms-katholieke kerkbezoekers in het aartsbisdom Utrecht (dat ook de regio Twente omvat) als geheel tot minder dan \u00e9\u00e9n procent van de totale bevolking gedaald. Gedwongen door het tanende kerkbezoek en de toenemende secularisatie in het algemeen (afname van het aantal gelovigen en het aantal priesters) moest het aartsbisdom sterk reorganiseren. Nadat reeds de verschillende Twentse dekenaten waren samengevoegd tot een dekenaat, werd dit begin 2009 opgeheven. De reorganisatie die in heel Twente plaatsvond had tot doel dat verschillende rooms-katholieke parochies zouden worden samengevoegd tot \u00e9\u00e9n grotere parochie. Zo werden bijvoorbeeld de negen parochies van het parochieverband WORDS (Weerselo, Oldenzaal, Rossum, Deurningen en Saasveld) samengevoegd tot \u00e9\u00e9n enkele parochie. Verder moesten ook de vier parochies Losser, Overdinkel, Glanerbrug en Lonneker opgaan in \u00e9\u00e9n parochie, evenals de zeven parochies die Parochieverband Twente West vormden, bestaande uit Bornerbroek, Enter, Hellendoorn, Nijverdal, Rijssen, Vroomshoop en Wierden. Als gevolg van de reorganisaties zouden kerkgebouwen hun deuren vaker moeten sluiten. Ook het aantal katholieke missen loopt terug door het steeds verder afnemende kerkbezoek.\nOndanks de toenemende secularisatie is de katholieke godsdienst in Twente nog aanwezig. Christus-, Maria-, heiligen- en Sacramentsprocessies en door de (her)bouw van katholieke veldkapellen en landkruisen nemen deze, zelfs in de huidige tijd van algemene secularisatie, in Twente nog in aantal toe.\nIn Oldenzaal zijn sinds de vroege middeleeuwen de relieken van de H. Plechelmus aanwezig geweest, die van de stad een regionaal bedevaartsoord maakten. Ook nu nog kan men deze relieken vereren in een crypte van de Sint-Plechelmusbasiliek in dezelfde stad en is de basiliek een van de voornaamste kerken van het aartsbisdom Utrecht.\nIn de omgeving van Denekamp en Zenderen zijn kloosters en bejaardencentra voor religieuzen gevestigd. Verder zijn er enkele kloosters en kleinseminaries in onder meer Delden, Haaksbergen, Enschede, Ootmarsum, Almelo en Oldenzaal, hoewel er door de algemene teruggang van het kloosterleven regelmatig enkele moeten sluiten.\nOnder de bekende oude eikenboom bij Fleringen (\"de Kroezeboom\") ligt een katholieke wegkapel. In onder andere De Lutte, Denekamp, Haaksbergen en de voormalige gemeente Ambt Delden vindt men langs wegen eveneens katholieke veldkapellen. In Overdinkel vindt elk jaar een processie ter ere van de H. Gerardus Majella plaats onder leiding van de Paters Redemptoristen die daarbij de rozenkrans bidden en een lof houden.\nProtestantisme.\nHet westen van Twente wordt vooral door de aanwezigheid van het protestantisme gekenmerkt. Plaatsen als Diepenheim, Markelo, Hellendoorn en Vriezenveen hebben sinds de Reformatie (17e eeuw) een voornamelijk protestantse bevolking. Een alom in den lande bekend bevindelijk gereformeerd bolwerk is Rijssen (\"De Poort van Twente\"), waar men een nadrukkelijk aanwezige mix van vaak zeer strikte kerkgenootschappen die de Nadere Reformatie aanhangen vindt. In tegenstelling tot andere delen van Twente is de secularisatie voor een groot deel aan Rijssen voorbijgegaan. In Rijssen wordt de zondagsrust door grote delen van de bevolking gevolgd en in ere gehouden; er zijn gereformeerde kerkgenootschappen waarbij men tot wel driemaal per zondag ter kerke gaat.\nPlaatsen als Nijverdal, Goor en Wierden hebben een religieus sterk gemengde en verdeelde bevolking. In geheel Twente komt men andere vormen van protestantisme tegen, zoals doopsgezinden, remonstranten, baptisten, Apostolische christenen en Jehova's getuigen. Het Leger des Heils heeft in de grotere plaatsen afdelingen. In Enschede, Hengelo en Almelo bestaan raden voor levensbeschouwing en religie, waarin vele organisaties samenwerken aan meer tolerantie, waardering en kennis over elkaar onderling en een betere sociale samenhang binnen de gemeenschap.\nOverige religies.\nAl in de eerste helft van de 20e eeuw kenmerkte Enschede zich als een socialistisch bastion door een hoge mate van onkerkelijkheid.\nAl in de middeleeuwen zijn er beschrijvingen van de aanwezigheid van joden in de regio. Tegen de 15e eeuw is hun verblijf hier weer be\u00ebindigd. Sinds de eerste helft van de achttiende eeuw wonen opnieuw overal in Twente joden, die zich hier sinds die tijd vanuit Duitsland en Oost-Europa hebben gevestigd. In 1796 krijgen zij gelijkstelling voor de wet en nemen sindsdien volop deel aan het maatschappelijke en culturele leven.\nGedurende de 19e eeuw verrezen overal in Twente synagogen, waarvan sommige uitgebreid moesten worden of werden verlaten voor een grotere (Hengelo 1884, Enschede 1928) wegens aanwas. De joodse bevolking hield zich na de Tweede Wereldoorlog ondanks grote verliezen staande. Het joodse leven in Twente centreert zich rondom de orthodoxe synagoge (uit 1928) van Enschede en de liberale synagoge (uit 1828) van Haaksbergen. Enschede had van 2003 tot 2014 de beschikking over een eigen rabbijn. In Enschede bezit de Isra\u00eblitische gemeenschap een indrukwekkende synagoge.\nOok in Almelo, Borne en Hengelo staan synagogen, die inmiddels aan de eredienst onttrokken zijn. In veel Twentse plaatsen heeft een sjoel gestaan, maar de meeste hiervan hebben hun deuren moeten sluiten in de jaren 50 of werden van gemeentewege afgebroken. Joodse begraafplaatsen in Twente vindt men in Almelo (aan de Boddenstraat), Borne, Enschede (aan de Kneedweg, de Noord-Esmarkerrondweg en de Liberaal Joodse begraafplaats aan de Hengelosestraat), Goor (de Borghoek gelegen aan de Molenstraat richting Enter), Haaksbergen (aan de Goorsestraat), Hengelo (aan de Dennenbosweg), Delden (aan de Flierweg), Markelo (op de Stokkumeresch), Oldenzaal, Ootmarsum (op de Kuiperberg) en Rijssen (aan het eind van de Arend Baanstraat).\nDe Syrisch-Orthodoxe Kerk van Antiochi\u00eb heeft kerken in Hengelo, Enschede, Almelo, Rijssen, Oldenzaal en Glanerbrug. Het spirituele centrum van de Suryoye in Nederland bevindt zich in Glane. In het aldaar gevestigd 'Klooster van St. Ephrem de Syri\u00ebr' resideert sinds april 2007 aartsbisschop Mor Polycarpus Augin Aydin als Syrisch-orthodox leider van de kerk in Nederland. Hij is - in het St. Ephrem klooster - de opvolger van Mor Julius Yeshu \u00c7i\u00e7ek. De Armeens-Orthodoxe Kerk houdt erediensten in kerken te Enschede, Almelo en Hengelo.\nSinds de jaren 70 bevindt zich overal in Twente een islamitische minderheid, vaak van Turkse origine. In de grote steden van Twente, alsook in Goor en Haaksbergen zijn door de islamitische bevolking moskee\u00ebn opgericht. Met name de prominente moskee van Haaksbergen springt - wit en geheel in Arabische stijl - nadrukkelijk in het oog.\nOok kent Twente andere levensbeschouwelijke groeperingen, zoals Humanisten en Religieus-Humanisten en zijn er in de grotere steden enkele loges van de Vrijmetselarij. Daarnaast bevinden zich er Hindoestaanse en boeddhistische organisaties. In 2003 werd in Almelo een Armeens-Apostolische Kerk in gebruik genomen.\nStreektaal.\nHet Twents is een dialect van het Nedersaksisch, een officieel erkende taal waarvan varianten aangetroffen worden in zowel Nederland (Groningen, Zuidoost Friesland (Stellingwerf), Drenthe, Overijssel, Gelderland) als Duitsland (Westfalen, Nedersaksen, Saksen-Anhalt, Mecklenburg-Voor-Pommeren, Brandenburg, Bremen, Hamburg, vroeger tot in Pommeren en Oost-Pruisen).\nNedersaksisch is samen met het Limburgs een van de twee erkende streektalen in Nederland. Twents wordt gesproken in alle gemeenten van Twente, maar sprake van een standaardvorm is er niet. Woorden en uitdrukkingen kunnen per dorp of regio sterk verschillen. Zeer bijzondere klanken en woorden vindt men in de dialecten van kernen als Enter en Rijssen. Vriezenveen vormt een taalkundig buitenbeentje in deze streek. Over het \"Vjens\" bestaan meerdere speculaties; enerzijds beweert men dat \"Vjens\" Friese en zelfs Russische invloeden zou hebben, vanwege de uitgebreide handelscontacten met Sint-Petersburg. Dialectoloog Hendrik Entjes beweerde dat de Vjense eigenheden te danken zijn aan oude Westfaalse klanken, die elders in Twente verloren zijn gegaan.\nHet Van Deinse Instituut zette zich in om meer te weten te komen over heden en verleden van Twente. Dit in Enschede gevestigde instituut is opgegaan in museum De Museumfabriek. Het richtte en richt zich op de streekcultuur, volkskunde, streektaal, volks- en religieuze gebruiken, cultuurgeschiedenis en het landschap van Twente. Daarnaast verzamelt, onderhoudt, bestudeert en presenteert het een uitgebreide collectie materi\u00eble getuigenissen uit het verleden van Twente.\nImago van Twente en het Twentse zelfbeeld.\nOp Twentenaren werd in vroeger tijden door grootstedelijke Nederlanders neergekeken als een nijver, gesloten, eigenaardig, religieus boerenvolkje. Belangrijke imagoverbetering kwam tot stand door de verovering van het Nederlandse toneel door vooral Herman Finkers. Finkers voldoet op een hartelijke manier aan het stereotiepe beeld van de Twentenaar: vreemd accent en droge humor. Finkers trad in het verleden meermaals in het Twents op en verleende het dialect zo meer bekendheid en grote eigenwaarde, die ook in regionale initiatieven haar weerklank vond.\nDoor de toenemende bedrijvigheid en de economische groei van Enschede, Hengelo en Almelo is er ook bij het Nederlandse bedrijfsleven een positiever beeld van Twente ontstaan. Niet in de laatste plaats wordt hiertoe bijgedragen door de Universiteit Twente en haar landelijke academische en innovatieve uitstraling. Twente is hierdoor een gebied geworden van wetenschappelijke en economische innovatie. De (inter)nationale bekendheid van de voetbalclubs FC Twente en Heracles Almelo draagt eveneens haar steentje bij aan een sterke naamsbekendheid van de streek.\nHoezeer de culturele emancipatie van de streek - met al haar eigenheden - gelukt is, blijkt wel uit het initiatief van de Twentenaren Herman Finkers en regisseur Johan Nijenhuis. In oktober 2005 verscheen de Twentstalige dramaserie \"Van jonge leu en oale groond\" bij RTV Oost. Door het Twentse bedrijfsleven werd aan de totstandkoming van de kostbare televisieproductie bijgedragen. Inmiddels is er landelijke belangstelling voor de serie.\nTwente wordt in de rest van Nederland ook gezien als een \"gezellige streek\", waar men rust, ruimte en natuur vindt. In de regio zijn veel campings en bungalowparken te vinden en de toeristische sector is dan ook een belangrijke bron van inkomsten.\nSinds 2005 is het Twents Bureau voor Toerisme bezig met het verbeteren van het imago van Twente, om zodoende meer toeristen naar de regio te trekken. Dit wordt gedaan door middel van een promotiecampagne die bestaat uit verschillende onderdelen. Zo wordt er in het voor- en najaar op de landelijke televisie een televisiespot uitgezonden, wordt er jaarlijks deelgenomen aan acht beurzen, waar verschillende thematische brochures worden verspreid en wordt twee keer per jaar het glossy magazine \"Landgoed\" uitgegeven in een oplage van 130.000 stuks.\nBij het verbeterde zelfbeeld hoort tevens een verbeterde kijk op, of op zijn minst een verdergaande acceptatie van het Twents als gebruikstaal. De gemeente Rijssen-Holten liet in 2008 bekendmaken dat het de eerste officieel tweetalige Nedersaksische gemeente van Nederland was. Dit zou drempelverlagend werken tussen burger en gemeente. Ook wordt al sinds enkele jaren eens per jaar een raadsvergadering in het Twents gehouden. Recentelijk hebben naburige gemeentes hier ook interesse voor getoond. Op het jaarlijkse International Jazz Festival in Enschede van 2011 werd een apart onderdeel, de Twentse Jazzerieje, georganiseerd. Bij deze jazzerieje werden bij tien nieuwe Twentse songteksten jazzarrangementen gecomponeerd door docenten aan het ArtEZ Conservatorium van Enschede. Hierop werd door zowel docenten als publiek enthousiast gereageerd.\nKlimaat.\nTwente heeft net als de rest van Nederland een gematigd zeeklimaat. De klimaatgegevens zijn van het KNMI meetstation op vliegbasis Twenthe.\nPlaatsen in Twente.\nAmbt Delden - Aadorp - Agelo - Albergen - Almelo - Azelo - Beckum - Bentelo - Beuningen - Boekelo (Enschede) - Boekelo (Haaksbergen) - Borne - Bornerbroek - Brammelo - Breklenkamp - Bruinehaar - Buurse - Daarle - Daarlerveen - Delden - Deldenerbroek - De Lutte - De Pollen - Denekamp - Deurningen - Diepenheim - Dulder - Elsen - Enschede - Enter - Eppenzolder - Fleringen - Geesteren - Geerdijk - Glane - Glane-Beekhoek - Glanerbrug - Goor - Haaksbergen - Haarle - Harbrinkhoek - Hengelo - Hengevelde - Herike - Hertme - Hezingen - Hoge Hexel - Holthuizen - Hulsen - Langeveen - Lattrop - Lemselo - Lonneker - Losser - Mariaparochie - Mander - Manderveen - Markelo - Markvelde - Marle - Nijverdal - Noord Deurningen - Notter - Oele - Oldenzaal - Ootmarsum - Oud Ootmarsum - Overdinkel - Rectum - Reutum - Rijssen - Rossum - Saasveld - Sint Isidorushoeve - Stepelo - Stokkum - Tilligte - Tubbergen - Usselo - Vasse - Vriezenveen - Vroomshoop - Weerselo - Westerhaar-Vriezenveensewijk - Wiene - Wierden - Ypelo - Zenderen - Zuna\nStatistiek.\nTen behoeve van de statistiek in Nederland en Europa is Twente ook ingedeeld als COROP-gebied (nummer 12), wat gelijk is aan het Europese NUTS\u00a03-gebied."}
{"id": "10087", "revid": "7753", "url": "https://nl.wikipedia.org/wiki?curid=10087", "title": "HAVO", "text": ""}
{"id": "10088", "revid": "1078671", "url": "https://nl.wikipedia.org/wiki?curid=10088", "title": "Cijferwoord", "text": "Een cijferwoord is een woord waarin een geschreven cijfer is opgenomen. Het cijfer wordt uitgesproken waarmee het een lettergreep of onderdeel van de woordklank vormt. Deze woorden zijn vaak afkortingen, die gebruikt worden bij het chatten en bij sms'en. Sommige woorden hebben echter een oudere oorsprong.\nVoorbeelden van cijferwoorden:\nOver het algemeen worden cijferwoorden niet in woordenboeken aangetroffen, maar ze worden wel veel gebruikt.\nAndere types cijferwoorden zijn woorden die in plaats met letters geschreven worden met het ranggetal waarmee ze in het alfabet voorkomen. \nOok zijn cijferwoorden woorden of afkortingen die zijn ingeburgerd in de taal, en die met cijfers worden geschreven. Voorbeelden zijn:"}
{"id": "10089", "revid": "491824", "url": "https://nl.wikipedia.org/wiki?curid=10089", "title": "Volkslied (nationaal symbool)", "text": "Een volkslied is een lied dat dienstdoet als volks- of staats-symbool voor een volk of natie, al dan niet samenvallend met of in een staatkundig verband. Binnen een aldus opgevatte categorie kan ook een volk of natie zonder eigen staat of met autonomie een eigen volkslied hebben, net als een regio of zelfs een stad of dorp.\nHet raakte in de 18e en 19e eeuw onder invloed van de Romantiek en het opkomend nationalisme in Europa in zwang dat volkeren en staten een eigen volkslied kozen. De meeste volksliederen dateren dan ook uit deze periode. Sommige volksliederen zijn echter veel ouder. Veel volksliederen ontstonden in navolging van het Engelse \"God Save the King\", zoals de Oostenrijk-Hongaarse \"Kaiserhymnes\" en de Spaanse \"Marcha Real\". Sommige volksliederen zijn oudere strijdliederen maar werden pas later officieel volkslied. Het Wilhelmus is daar een goed voorbeeld van: hoewel het soms als oudste volkslied ter wereld geldt, werd het lied pas in 1932 officieel het Nederlandse volkslied.\nAlgemene kenmerken.\nVolksliederen zijn doorgaans zo geschreven dat ze gemakkelijk gezongen kunnen worden en een opzwepende melodie hebben. De melodie van het volkslied heeft haast altijd een marstempo, al zijn daar zeker uitzonderingen op. Het Poolse volkslied heeft zo een driekwartsmaat, al doet de muziek nog wel aan een mars denken. Veel Zuid-Amerikaanse landen hebben veel langere, ingewikkelde volksliederen.\nWeinig volksliederen zijn geschreven door bekende auteurs of componisten. Veel volksliederen zijn relatief kort en eenvoudig en de aard van hun melodie is soms sterk tijdgebonden. Over hun muzikale waarde wordt daardoor nog weleens verschillend geoordeeld. Toch zijn er belangrijke uitzonderingen. De volksliederen van Duitsland (Das Lied der Deutschen) en Oostenrijk zijn door respectievelijk Joseph Haydn en Wolfgang Amadeus Mozart geschreven. Het Europese volkslied heeft een melodie van Beethoven en een tekst van Schiller. Andere volksliederen inspireerden grote componisten; Mozart schreef zo variaties op het Wilhelmus.\nVolksliederen zijn doorgaans geschreven in de belangrijkste taal van het land waarvoor ze dienen. In landen met meerdere offici\u00eble talen moet natuurlijk een keuze worden gemaakt. In Belgi\u00eb kan het volkslied, de Braban\u00e7onne, in zowel het Frans, Nederlands als het Duits gezongen worden, de strekking van de tekst blijft dan gelijk. In het Zwitserse volkslied heeft elke taalgroep een eigen tekst (die dus niet dezelfde strekking heeft). Het volkslied van Zuid-Afrika heeft een tekst die uit verschillende talen bestaat, waaronder \u00e9\u00e9n couplet in het Afrikaans. Een andere oplossing is om het volkslied zonder tekst te laten, zoals in Spanje is gedaan (de \"Marcha Real\" heeft geen tekst).\nGebruik.\nHet staats-volkslied wordt traditioneel gespeeld bij de ontvangst van een staatshoofd, bij het eren van de overwinnaar van een internationale sportwedstrijd en bij soortgelijke min of meer plechtige gelegenheden. In veel landen wordt het volkslied op scholen gespeeld voordat de lessen beginnen. Ook wordt in veel landen het volkslied ten gehore gebracht op de nationale radio, bijvoorbeeld aan het begin en het einde van de dag. Vroeger werd dit ook op de Nederlandse radio gedaan: de dag werd dan afgesloten door het Wilhelmus.\nBij sportwedstrijden tussen landenteams worden voordat de wedstrijd begint de volksliederen van de deelnemende landen ten gehore gebracht om de teams voor te stellen aan het publiek en de kijkers thuis.\nRegionale volksliederen worden niet altijd in formele situaties gebruikt. Het volkslied van de Vlamingen, \"De Vlaamse Leeuw\", is een voorbeeld van een regionaal volkslied dat wel bij offici\u00eble gelegenheden wordt gespeeld. De Vlaams Vertegenwoordiger wordt zo onthaald op het Vlaamse Volkslied.\nHet is gebruikelijk dat de luisteraars afkomstig uit het land waarvan het volkslied gespeeld wordt, opstaan en meezingen tijdens het spelen en dat militairen in correct uniform salueren. Buitenlanders zingen niet mee met het volkslied van een ander land. In een aantal landen is het de gewoonte dat staatsburgers hun rechterhand op hun hart leggen."}
{"id": "10090", "revid": "75723", "url": "https://nl.wikipedia.org/wiki?curid=10090", "title": "Cijfer", "text": "Een cijfer is een enkelvoudig symbool waarmee een telbaar aantal wordt aangeduid. De westerse cijfers van het decimale talstelsel zijn:\nZe worden Arabische cijfers genoemd, maar komen oorspronkelijk uit India uit het Brahmischrift. De wetenschappers in de moslimwereld, die hun werken in het Arabisch schreven, hebben ze van daar overgenomen. Een van hen was Mohammed ibn Moesa al-Chwarizmi, een Perzische wetenschapper. De vorm van de westerse cijfers is ontstaan in Noord-Afrika.\nEen methode van encryptie wordt ook een cijfer genoemd.\nEtymologie.\nHet woord cijfer komt van het Arabische \"sifr\" (\u0635\u0641\u0631) dat \"nul, of leeg\" betekent en dat zelf een leenvertaling is van het Sanskriet sunya, dat leeg of niets betekent. Via het Italiaanse \"zefiro\" ontstond daaruit \"zero\" in modern Engels en een aantal Romaanse talen, in het Spaans \"cero\". Via het Spaans werd het \"cifra\", daarna \"chiffre\" in modern Frans, \"cifr\u0103\" in het Roemeens en \"cipher\" in modern Engels.\nGetal.\nEen getal kan worden weergegeven met een of meer cijfers. Het getal 21 bijvoorbeeld wordt weergegeven met de cijfers 2 en 1. In de systematiek van het tientallige, eigenlijk: tiencijferige, positiestelsel bepaalt de positie van een cijfer in het getal de waarde. In dit voorbeeld komt de 2 door zijn positie overeen met 20. In het getal 201 komt de 2 overeen met 200.\nNummer.\nCijfers zijn oorspronkelijk bedoeld om aantallen, kardinaalgetallen en rangnummers of ordinaalgetallen weer te geven, maar worden ook gebruikt in nummers of andere cijferreeksen, bijvoorbeeld telefoonnummers, bankrekeningnummers, pin- en slotcodes en (delen van) postcodes.\nTen onrechte wordt het woord 'cijfer' wel gebruikt in plaats van 'nummer' of 'getal'. Zo kan men het schoolcijfer 10 strikt genomen geen cijfer noemen, het is een getal dat bestaat uit twee cijfers. In de Nederlandse verkeerswetgeving (RVV) stond dat \"een maximumsnelheid wordt aangeduid door het cijfer op het bord\", terwijl er in bijna alle gevallen een getal op het bord staat dat bestaat uit twee of drie cijfers.\nAndere talstelsels.\nEr zijn andere talstelsels mogelijk die van meer of van minder cijfers gebruikmaken. Het decimale of tientallige stelsel maakt gebruik van de hierboven genoemde 10 cijfers. Het hexadecimale stelsel heeft 16 cijfers nodig en daarom zijn de tien decimale cijfers uitgebreid met A, B, C, D, E en F. Dat zijn in deze context dus geen letters maar cijfers. Om het binaire talstelsel, zoals dat in computersystemen wordt gebruikt, weer te geven, gebruikt men maar twee cijfers: 0 en 1.\nStaafjes.\nDe stokcijfers zijn de geschreven vorm van de telstokjes die gebruikt werden door Chinese en Japanse wiskundigen. Ze vormen een decimaal positiestelsel, dat behalve nul ook negatieve getallen weergeeft. De telstokjes waren er eerder dan de Arabisch-Indische cijfers. De Suzhoucijfers zijn varianten op de stokcijfers.\nChinese cijfers.\n4000 jaar geleden hadden de Chinezen al een decimaal stelsel. Omdat de Chinese cijfers zo eenvoudig en gemakkelijk te vervalsen zijn, gebruikt men in de financi\u00eble wereld in China een andere, meer ingewikkelde schrijfwijze, die ook terug te vinden is op de bankbiljetten:\nHet vroegst bekende gebruik van de Indische cijfers is in een vertaling van Levinsita uit de 8ste eeuw.\nRomeinse cijfers.\nMen spreekt bij de Romeinse manier voor het noteren van getallen van Romeinse cijfers, waarmee in strikte zin de symbolen I, V, X, L, C, D en M worden bedoeld waarmee getallen genoteerd worden, maar soms ook de zo genoteerde getallen zelf.\nArabische cijfers.\nDe in de westerse wereld gebruikte cijfers worden Arabische cijfers genoemd, om ze te onderscheiden van de Romeinse cijfers. Deze benaming is verwarrend, want in Arabische landen zien de cijfers er anders uit. In de Arabische landen spreekt men over Indische cijfers. Wel wordt ook in Arabische landen het decimale positiestelsel gebruikt. Hoewel Arabisch van rechts naar links geschreven wordt, staan de cijfers binnen een getal in dezelfde volgorde als bij ons: de tientallen staan links van de eenheden, de honderdtallen links van de tientallen enzovoorts.\nSchoolcijfers.\nIn het onderwijs wordt ook kort gesproken van cijfers als men schoolcijfers bedoelt: beoordelingen van de geleverde prestatie uitgedrukt in een getal, een letter of een ander symbool. De cesuur van 50% daarbij is (schaal 1\u201310) 5,5 of C (schaal A+\u2013E): behaalde scores 6\u2212 en C zijn \"net voldoende\", scores 6 en C+ zijn \"voldoende\".\nWoorden die eindigen op -cijfer.\nDe Nederlandse taal heeft een groot aantal woorden die eindigen op -cijfer. Bij het merendeel daarvan heeft 'cijfer' niet de letterlijke betekenis (0, 1, ..., 9), maar aantal, percentage, index, \"fractie\" (deel van iets), vermenigvuldigingsfactor, ...\nVoorbeelden van die woorden zijn: geboorte- en sterftecijfer, immi- en emigratiecijfer, exportcijfer, groeicijfer, vruchtbaarheidscijfer, indexcijfer, kijkcijfer, opkomstcijfer, verkoopcijfer, ziektecijfer.\nIn zegswijzen als \"uit de cijfers blijkt\", \"de cijfers zeggen\", \"het bedrijf in cijfers\", \"de cijfers over ...\" is (bijna) altijd een cijfer met een betekenis bedoeld als in bovenstaand rijtje."}
{"id": "10091", "revid": "67953890", "url": "https://nl.wikipedia.org/wiki?curid=10091", "title": "Wien Ne\u00earlands bloed", "text": "Wien Ne\u00earlands bloed was het offici\u00eble volkslied van het Verenigd Koninkrijk der Nederlanden tussen 1817 en 1832 en later van het Koninkrijk der Nederlanden tussen 1832 en 1932. Het was gecomponeerd door Johann Wilhelm Wilms (1772-1847) op een gedicht van Hendrik Tollens (1780-1856).\nGeschiedenis.\nBij het ontstaan van het koninkrijk in 1815 kwam er behoefte aan een volkslied. Het reeds bestaande Wilhelmus werd ongeschikt bevonden, omdat het in de 18e eeuw gediend had als partijlied van de Oranje-gezinden. Ook zouden Zuid-Nederlanders (Belgen) het Wilhelmus kunnen beschouwen als een lied dat van een calvinistische geest getuigt.\nIn een wedstrijd, in 1816 georganiseerd door admiraal in ruste Jan Hendrik van Kinsbergen, werd Tollens' inzending \"Wien Ne\u00earlands bloed\" gekozen, die door Wilms op muziek werd gezet.\nHet lied werd opgenomen in de populaire liedbundel \"Kun je nog zingen, zing dan mee\".\nOntvangst.\nHet lied is nooit goed aangeslagen. Het Wilhelmus werd tijdens de strubbelingen tussen het zuidelijke en noordelijke deel van de Nederlanden steeds populairder in het noorden, zodat het bij de inhuldiging van koningin Wilhelmina zelfs officieel werd gespeeld.\nWien Ne\u00earlands bloed valt niet bij iedereen goed vanwege de zinsnede \"van vreemde smetten vrij\". In het lied, nog geschreven als reactie op de Franse bezetting (1795-1813), wordt daarmee gedoeld op iedereen die zich als echte Nederlander gedraagt en niet met de Franse vijand heult. Het betaamt een goed burger in de Nederlanden dus niet Frankrijk te dienen. In Nederlands-Indi\u00eb vielen de woorden \"van vreemde smetten vrij\" slecht, omdat ook de meeste \"Europeanen\" daar beslist geen volbloed-Nederlanders waren. Dit werd opgevangen door een variant van de tekst, waarin de gewraakte woorden werden vervangen door \"Wien 't hart klopt fier en vrij\". Toch werd ook deze wijziging niet door iedereen gewaardeerd. De zinsnede roept in de huidige samenleving associaties op met racisme.\nHet Programma van de Zangscholen der Vereeniging tot Verbetering van de Volkszang van 1891-1992 en de uitgave van Kun je nog zingen van 1911 geven: \"Wien 't hart klopt fier en vrij\" en de uitgaven van 1938 en 1972 geven: \"Van vreemde smetten vrij\". Voornamelijk op aandringen van koningin Wilhelmina is in 1932 het \"Wien Ne\u00earlands bloed\" vervangen door het \"Wilhelmus\".\nLiedtekst.\n1. &lt;poem&gt;Wien Ne\u00earlandsch bloed door d'aderen vloeit,\nVan vreemde smetten vrij,\nWiens hart voor land en koning gloeit,\nVerheff' den zang als wij:\nHij stell' met ons, vereend van zin, \nMet onbeklemde borst,\nHet godgevallig feestlied in\nVoor vaderland en vorst.&lt;/poem&gt;\n2. &lt;poem&gt;De Godheid, op haar hemeltroon,\nBezongen en vereerd,\nHoudt gunstig ook naar onzen toon\nHet heilig oor gekeerd:\nZij geeft het eerst, na 't zalig koor, \nDat hooger snaren spant,\nHet rond en hartig lied gehoor\nVoor vorst en vaderland.&lt;/poem&gt;\n3. &lt;poem&gt;Stort uit dan, broeders, eens van zin, Dien hoogverhoorden kreet;\nHij telt bij God een deugd te min,\nDie land en vorst vergeet;\nHij gloeit voor mensch en broeder niet in de onbewogen borst,\nDie koel blijft bij gebed en lied\nVoor vaderland en vorst.&lt;/poem&gt;\n4. &lt;poem&gt;Ons klopt het hart,\nons zwelt het bloed,\nBij 't rijzen van dien toon:\nGeen ander klinkt ons vol gemoed,\nOns kloppend hart zoo schoon:\nHier smelt het eerst,\nhet dierst belang van allen staat en stand\ntot \u00e9\u00e9n gevoel in d'eigen zang\nvoor vorst en vaderland.&lt;/poem&gt;\n5. &lt;poem&gt;Bescherm, o God! bewaak den grond, waarop onze adem gaat;\nDe plek, waar onze wieg op stond,\nWaar eens ons graf op staat.\nWij smeeken van uw vaderhand,\nMet diep geroerde borst,\nBehoud voor 't lieve vaderland,\nVoor vaderland en vorst.&lt;/poem&gt;\n6. &lt;poem&gt;Bescherm hem, God! bewaak zijn troon, Op duurzaam regt gebouwd;\nBlink' altoos in ons oog zijn kroon\nNog meer door deugd dan goud!\nSteun Gij den scepter, dien hij torscht, Bestier hem in zijn hand;\nBeziel, o God! bewaar den vorst,\nDen vorst en 't vaderland.&lt;/poem&gt;\n7. &lt;poem&gt;Van hier, van hier wat wenschen smeedtvoor een van beide alleen:\nVoor ons gevoel, in lief en leed,\nZijn land en koning \u00e9\u00e9n.\nVerhoor, o God! zijn aanroep niet,\nWie ooit hen scheiden dorst,\nMaar hoor het \u00e9\u00e9n, het eigen lied\nVoor vaderland en vorst.&lt;/poem&gt;\n8. &lt;poem&gt;Dring' luid, van uit ons feestgedruisch,\nDie be\u00ea uw hemel in:Bewaar den vorst, bewaar zijn huis\nen ons, zijn huisgezin.\nDoe nog ons laatst,\nons jongst gezang dien eigen wensch gestand:\nBewaar, o God! den koning lang\nEn 't lieve vaderland.&lt;/poem&gt;\nVariant liedtekst.\n1.\n&lt;poem&gt;Wien Ne\u00earlandsch bloed door d'ad'ren vloeit,\nWie voor zijn volk van liefde gloeit,\nHij roem' met allen, welgezind,\nDie Ne\u00earland en Oranje bindt:\n2.\n&lt;poem&gt;Bescherm, o God! bewaak den grond,\nDe plek waar onze wieg op stond,\nWij smeken van Uw Vaderhand,\nBehoud voor 't lieve Vaderland,\n3.\n&lt;poem&gt;Dring' luid, van uit ons feestgedruisch\n\u201eBlijv' met ons oud Oranjehuis\nVorstin en Prins prijze onze zang,\n\u201eBewaar het vorstlijk stamhuis lang\nTrivia.\nDe Britse componist Henry Charles Litolff, die enige tijd in Nederland had doorgebracht, verwerkte de melodie van \"Wien Ne\u00earlands bloed\" in 1846 in de finale van zijn \"Concerto symphonique nr. 3 in Es\" voor piano en orkest, opus 45.\nDe Deense componist Joachim Andersen componeerde een fantasie (opus 35) over \"Wien Ne\u00earlands bloed\".\nHeinrich Wilhelm Ernst schreef \"Variations de bravoure sur l'air national hollandais\" (opus 18).\nIn de jaren 50 van de 20e eeuw werd in Rotterdam de volgende variant door tieners gezongen:\n&lt;poem style=\"margin-left:1.5em;\"&gt;\"Wie Neerlands bloed in een potje doet\nen zet het op het vuur\ndie zorgt dat het niet overkookt\nwant Neerlands bloed is duur.\"&lt;/poem&gt;\nIn katholieke studentenverenigingen die een geestelijke (een moderator) hadden om de mores in de gaten te houden, werd (midden 20e eeuw) bij de binnenkomst van deze moderator een lied gezongen op de wijs van het \"Wien Ne\u00earlandsch bloed\":\n&lt;poem style=\"margin-left:1.5em;\"&gt;Wees welkom zeereerwaarde heer,\nwees welkom in ons midden!\nWees welkom voor de eerste keer,\nwees welkom duizendmaal!\nWees welkom in Uw waardigheid\nvan onze mood'rateur!\nWaartoe Gij uitverkoren zijt\ndoor kerkvorst Monseigneur, door kerkvorst Monseigneur!&lt;/poem&gt;\nNaar aanleiding van de installatie van het kabinet-Rutte I in oktober 2010 schreef Ramsey Nasr als Dichter des Vaderlands het gedicht \"Mijn nieuwe vaderland\". \"Wien Ne\u00earlands bloed\" vormde hierbij het uitgangspunt."}
{"id": "10092", "revid": "487986", "url": "https://nl.wikipedia.org/wiki?curid=10092", "title": "Braban\u00e7onne (volkslied)", "text": "De Braban\u00e7onne is het nationaal volkslied van Belgi\u00eb. Het lied van de revolutionair Jenneval uit 1830 was oorspronkelijk in het Frans geschreven en werd op muziek gezet door de componist Fran\u00e7ois Van Campenhout. In 1860 werd de Braban\u00e7onne tekstueel compleet herschreven. Pas geruime tijd later kwam daarvan ook een versie in het Nederlands en ten slotte in het Duits.\nGeschiedenis.\nDe oorspronkelijke tekst van de Braban\u00e7onne is geschreven door Jenneval, wiens echte naam Louis Alexandre Dechet was. Hij was toneelspeler in de Brusselse Muntschouwburg, waar op 25 augustus 1830 de Belgische Omwenteling begon tijdens \"De Stomme van Portici\". Twee dagen later verspreidde Jenneval een gedicht waarin hij het behoud van de Oranjedynastie afhankelijk maakte van het ingaan op de hervormingseisen. Hij wilde de grieven van de Belgen in enkele coupletten samenvatten en koning Willem I herinneren aan de verwachtingen van het volk. De eerste vier strofen verschenen op 7 september in licht gewijzigde vorm in de oppositiekrant \"Courrier des Pays-Bas\". \nDe componist Fran\u00e7ois Van Campenhout hoorde deze Braban\u00e7onne naar verluidt in het caf\u00e9 van Cantoni en was zo enthousiast dat hij er andere muziek voor maakte. Het resultaat werd op 12 september gebracht door de tenor Jean-Fran\u00e7ois Lafeuillade bij de heropening van de Munt, op vraag van het publiek. Na de Nederlandse evacuatie als gevolg van de Septemberdagen herwerkte Jenneval de tekst van de \"Braban\u00e7onne\" tot een derde, veel scherpere versie. Aan deze aanpassingen zou Constantin Rodenbach hebben meegewerkt, als tenminste mag worden afgegaan op een handgeschreven briefje met zijn handtekening. Ze werd op 28 september te berde gebracht door Van Campenhout in caf\u00e9 \"L'Aigle d'Or\" in de Greepstraat. Begeesterd zouden de aanwezigen het lied hebben uitgeroepen tot nationale hymne. Het was een echt revolutielied dat werd gezongen op allerlei patriottische gelegenheden. In augustus 1832 werd het gespeeld op het kasteel van Laken en verscheen in de pers het eerst de term \"chant national\".\nIn 1860 werd de tekst door de toenmalige Belgische eerste minister Charles Rogier compleet herwerkt. Alle negatieve verwijzingen naar het Nederlandse vorstenhuis werden weggelaten, en er kwam verzoenende taal ten aanzien van de \"Bataven\". Van bij de eerste strofe werd ook de mythe van de vreemde overheersing gecanoniseerd. Voorts werd het ontbrekende royalisme geremedieerd door de herhaalde regel \"Le Roi, la Loi, la Libert\u00e9\" (Voor vorst, voor vrijheid en voor recht). De nieuwe tekst verscheen eerst in de \"Ind\u00e9pendance belge\" van 21 juli 1860. De identiteit van de anonieme auteur, die ondertekende met \"Un vieux patriote\", werd snel bekend en twee dagen later al werd de tekst opgenomen in het niet-offici\u00eble gedeelte van de \"Moniteur Belge\". De oude patriot Rogier kreeg der de medewerking van Paul Devaux.\nEen rondschrijven van het ministerie van Binnenlandse Zaken preciseerde op 8 augustus 1921 dat enkel de laatste strofe van de tekst van Rogier als de offici\u00eble versie van de hymne beschouwd moest worden. Het vastleggen van de Nederlandstalige erkende versie gebeurde pas in 1938. Geen van deze offici\u00eble teksten is algemeen verbindend gemaakt door een publicatie in het Belgisch Staatsblad.\nMuziek.\nDe door Van Campenhout gecomponeerde muziek kreeg nogal diverse arrangementen. Door de tekst van Rogier op de bestaande melodie te plaatsen, werd ook het melisme versterkt dat de \"Braban\u00e7onne\" moeilijk zingbaar maakte. In het Nederlands zijn notentrossen op \u00e9\u00e9n lettergreep vermeden door de tekst langer te maken.\nIn 1873 legde een ministeri\u00eble omzendbrief vast dat de Braban\u00e7onne moest worden uitgevoerd in de versie van Valentin Bender, de dat jaar overleden dirigent van het muziekkorps van Leopold I.\nHet tempo is dat van een mars: blij en opgewekt. In tijden van rouw, bijvoorbeeld na het overlijden van de vorst, op 11 november en op rouwdiensten voor oud-strijders, wordt de Braban\u00e7onne ook wel als treurmars gespeeld: en sourdine, zacht en veel trager.\nStandbeeld.\nIn Brussel staat sinds 1930 een bronzen standbeeld dat 'De Braban\u00e7onne' heet. Op de sokkel is een deel van de Nederlandse en Franse tekst van het Belgisch volkslied weergegeven.\nOffici\u00eble tekst.\nDe in ministeri\u00eble omzendbrieven vastgelegde tekst van de Braban\u00e7onne is vastgesteld in de drie landstalen:\nNederlandse tekst.\nHistorische versies.\nVoor de offici\u00eble aanname in 1938 waren diverse pogingen gedaan om tot een Nederlandse tekst te komen. Alle waren gebaseerd op de versie die minister Rogier in 1860 indiende; de Braban\u00e7onnetekst die Napoleon Destanberg in 1861 bijvoorbeeld presenteerde, was een godsdienstige bewerking en werd niet officieel gemaakt.\nWat meer status kregen de coupletten van Victor Ceulemans uit 1895, hoewel ook zij officieus bleven. Zijn \"Juicht! Belgen, juicht!\" was gemaakt op de melodie van de Braban\u00e7onne, maar had in feite weinig uitstaans met de woorden van Rogier, laat staan Jenneval:\nKarel De Bock maakte tijdens de Eerste Wereldoorlog een vrij letterlijke vertaling van Rogiers versie. Toen in 1921 de eerste strofe van die laatste als volkslied werd vastgesteld, schreef de Koninklijke Vlaamsche Academie een prijskamp uit voor het maken van een daarmee overeenstemmend Nederlands equivalent. De jury vond onder de 161 inzendingen echter te weinig kwaliteit om een laureaat aan te duiden.\nUiteindelijk leverde Leo Goemans de strofe aan, die in 1930 in een ministeri\u00eble richtlijn werd opgenomen:\nHuidige versie.\nEen anonieme auteur (of auteurs) schreef in de jaren 1930 uiteindelijk de aanzet tot de huidige Nederlandse tekst van de Braban\u00e7onne, puttend uit eerder werk van Ceulemans en Goemans. Het eerste couplet (vet gedrukt) is sinds 1938 vastgelegd als de huidige offici\u00eble versie:\nFranse tekst.\nNoble Belgique, \u00f4 m\u00e8re ch\u00e9rie,\n\u00c0 toi nos c\u0153urs, \u00e0 toi nos bras,\n\u00c0 toi notre sang, \u00f4 Patrie !\nNous le jurons tous, tu vivras !\nTu vivras toujours grande et belle\nEt ton invincible unit\u00e9\nAura pour devise immortelle :\nle Roi, la Loi, la Libert\u00e9 !\nAura pour devise immortelle :\nle Roi, la Loi, la Libert\u00e9 !\nle Roi, la Loi, la Libert\u00e9 !\nle Roi, la Loi, la Libert\u00e9 !\nApr\u00e8s des si\u00e8cles, des si\u00e8cles d'esclavage,\nLe Belge sortant du tombeau\nA reconquis par son courage\nSon nom ses droits et son drapeau.\nEt ta main souveraine et fi\u00e8re,\nPeuple d\u00e9sormais indompt\u00e9,\nGrava sur ta vieille banni\u00e8re :\n\"Le Roi, la Loi, la Libert\u00e9\" \n\"Le Roi, la Loi, la Libert\u00e9\" \n\"Le Roi, la Loi, la Libert\u00e9\" \nMarche de ton pas \u00e9nergique,\nMarche de progr\u00e8s en progr\u00e8s!\nDieu qui prot\u00e8ge la Belgique\nSouris \u00e0 tes m\u00e2les succ\u00e8s.\nTravaillons! Notre labeur donne\n\u00c0 nos champs la f\u00e9condit\u00e9\nEt la splendeur des arts couronne\nLe Roi, la Loi, la Libert\u00e9\nLe Roi, la Loi, la Libert\u00e9\nLe Roi, la Loi, la Libert\u00e9\nOuvrons nos rangs \u00e0 d'anciens fr\u00e8res,\nDe nous trop longtemps d\u00e9sunis ;\nBelges, Bataves, plus de guerres.\nLes peuples libres sont amis.\n\u00c0 jamais resserrons ensemble\nLes liens de fraternit\u00e9\nEt qu'un m\u00eame cri nous rassemble :\nLe Roi, la Loi, la Libert\u00e9 !\nDuitse tekst.\nNach fremder Knechtschaft dumpfen Zeiten\nEntstieg der Belgier dem Grab\nDurch seinen Mut sich zu erstreiten\nWas Banner, Recht, ihm gab.\nUnd deine Hand, die stolze, hehre,\nO Volk, das einst an Ketten zog,\nGrub in den Schild der alten Ehre:\n\u201eGesetz und K\u00f6nig und die Freiheit hoch!\u201d.\nGrub in den Schild der alten Ehre:\n\u201eGesetz und K\u00f6nig und die Freiheit hoch!\u201d.\n\u201eGesetz und K\u00f6nig und die Freiheit hoch!\u201d (bis)\nNun schreite dein festen Bahnen,\nVon Gl\u00fcck zu Gl\u00fcck, von Nacht zu Nacht,\nGott, der besch\u00fctzet Belgiens Mannen,\nAuf deine Wohlfahrt hat bedacht.\nZur Arbeit Auf! Uns winkt zum Lohne\nIn Feldern reiche Ernte noch;\nIm Glanz der K\u00fcnste strahlt die Krone -\nGesetz und K\u00f6nig und die Freiheit hoch!\nIm Glanz der K\u00fcnste strahlt die Krone -\nGesetz und K\u00f6nig und die Freiheit hoch!\nGesetz und K\u00f6nig und die Freiheit hoch! (bis)\nO liebes Land, o Belgiens Erde,\nDir unser Herz, Dir unsere Hand,\nDir unser Blut, dem Heimatherde,\nWir schw\u00f6ren's Dir, o Vaterland!\nSo bl\u00fche froh in voller Sch\u00f6ne,\nZu der die Freiheit Dich erzog,\nUnd fortan singen Deine S\u00f6hne;\nGesetz und K\u00f6nig und die Freiheit hoch!\nUnd fortan singen Deine S\u00f6hne;\nGesetz und K\u00f6nig und die Freiheit hoch!\nGesetz und K\u00f6nig und die Freiheit hoch!\nGesetz und K\u00f6nig und die Freiheit hoch!\nOriginele teksten van Jenneval.\nIn 1830 schreef Jenneval een eerste versie van de Braban\u00e7onne. Daarin vroeg hij de Nederlandse koning niet om de Belgische onafhankelijkheid, maar om de rechten der Belgen te erkennen.\nDignes enfants de la Belgique\nQu'un beau d\u00e9lire a soulev\u00e9s,\nA votre \u00e9lan patriotique\nDe grands succ\u00e8s sont r\u00e9serv\u00e9s.\nRestons arm\u00e9s, que rien ne change!\nGardons la m\u00eame volont\u00e9,\nEt nous verrons fleurir l'Orange\nSur l'arbre de la Libert\u00e9,\nEt nous verrons fleurir l'Orange\nSur l'arbre de la Libert\u00e9,\nSur l'arbre de la Libert\u00e9. (bis)\nAu cris de mort et de pillage,\nDes m\u00e9chants s'\u00e9taient rassembl\u00e9s,\nMais votre \u00e9nergique courage\nLoin de vous les a refoul\u00e9s.\nMaintenant, purs de cette fange,\nQui fl\u00e9trissait votre cit\u00e9,\nAmis, il faut greffer l'Orange,\nSur l'arbre de la Libert\u00e9,\nAmis, il faut greffer l'Orange,\nSur l'arbre de la Libert\u00e9,\nSur l'arbre de la Libert\u00e9. (bis)\nEt toi dans qui ton peuple esp\u00e8re,\nNassau, consacre enfin nos droits;\nDes Belges en restant le p\u00e8re,\nTu seras l'exemple des rois.\nAbjure un minist\u00e8re \u00e9trange,\nRejette un nom d\u00e9test\u00e9,\nEt tu verras m\u00fbrir l'Orange\nSur l'arbre de la Libert\u00e9,\nEt tu verras m\u00fbrir l'Orange\nSur l'arbre de la Libert\u00e9,\nSur l'arbre de la Libert\u00e9. (bis)\nMais malheur si de l'arbitraire,\nProt\u00e9geant les affreux projets,\nSur nous du canon sanguinaire\nTu venais lancer les boulets!\nAlors, tout est fini, tout change,\nPlus de pacte, plus de trait\u00e9,\nEt tu verras tomber l'Orange,\nDe l'arbre de la Libert\u00e9,\nEt tu verras tomber l'Orange,\nDe l'arbre de la Libert\u00e9,\nDe l'arbre de la Libert\u00e9. (bis)\nNa de Nederlandse interventie, veranderde Jenneval zijn tekst, met als doel de Belgische onafhankelijkheid te proclameren.\nQui l'aurait cru ? De l'arbitraire,\nConsacrant les affreux projets,\nSur nous de l'airain sanguinaires,\nUn prince a lanc\u00e9 les boulets.\nC'en est fait, oui, Belges, tout change,\nAvec Nassau, plus d'indigne trait\u00e9,\nLa mitraille a bris\u00e9 l'Orange\nSur l'Arbre de la Libert\u00e9,\nLa mitraille a bris\u00e9 l'Orange\nSur l'Arbre de la Libert\u00e9,\nSur l'Arbre de la Libert\u00e9. (bis)\nTrop g\u00e9n\u00e9reuse en sa col\u00e8re,\nLa Belgique, vengeant ses droits,\nd'un roi qu'elle appelait son p\u00e8re,\nN'implorait que de justes lois.\nMais lui, dans sa fureur \u00e9trange,\nPar le canon que le fils a point\u00e9,\nAu sang belge a noy\u00e9 l'Orange\nSous l'arbre de la libert\u00e9,\nAu sang belge a noy\u00e9 l'Orange\nSous l'arbre de la libert\u00e9,\nSous l'arbre de la libert\u00e9. (bis)\nFiers Braban\u00e7ons, peuple de braves,\nQu'on voit combattre sans fl\u00e9chir,\nDu sceptre honteux des Bataves\nTes balles sauront t'affranchir.\nSur Bruxelles au pied de l'archange\nTon saint drapeau pour jamais est plant\u00e9\nEt fier de verdir sans l'Orange,\nCro\u00eet l'arbre de la libert\u00e9,\nEt fier de verdir sans l'Orange,\nCro\u00eet l'arbre de la libert\u00e9,\nCro\u00eet l'arbre de la libert\u00e9. (bis)\n\u00cates vous, objets de nobles,\nBraves, morts au feu des canons,\nAvant que la patrie en armes\nAit pu conna\u00eetre au moins vos noms,\nSous l'humble terre o\u00f9 l'on vous range,\nDormez martyrs, bataillon indompt\u00e9,\nDormez en paix loin de l'Orange\nSous l'arbre de la libert\u00e9!\nDormez en paix loin de l'Orange\nSous l'arbre de la libert\u00e9!\nSous l'arbre de la libert\u00e9! (bis)\nToen Jenneval sneuvelde in de onafhankelijkheidsstrijd, werd door zijn broer een vijfde strofe toegevoegd.\nOuvrez vos rangs, ombres des braves,\nIl vient celui qui vous disait:\nPlut\u00f4t mourir que vivre esclaves!\nEt comme il disait, il faisait\nOuvrez vos rangs noble phalange,\nPlace au po\u00e8te, au chasseur redout\u00e9!\nIl vient dormir, loin de l'Orange\nSous l'arbre de la libert\u00e9!\nIl vient dormir, loin de l'Orange\nSous l'arbre de la libert\u00e9!\nSous l'arbre de la libert\u00e9! (bis)\nDeze vier strofen tellende tekst bleef het Belgisch volkslied tot 1860. Omdat de tekst te anti-Nederlands klonk, werd in 1860 een nieuwe versie geschreven."}
{"id": "10094", "revid": "100776", "url": "https://nl.wikipedia.org/wiki?curid=10094", "title": "Heet bier", "text": "Heet bier (Gronings: \"haitbier\") was een typisch Groningse streekdrank.\nHet werd onder meer genuttigd na het schaatsen.\nK. ter Laan schrijft over het gerecht dat het moet worden gemaakt met kluinbier. Dat wordt niet meer gebrouwen. Volgens een beschrijving in de \"Nieuwe Veendammer courant\" moeten er ook eieren aan toegevoegd worden."}
{"id": "10095", "revid": "1061913", "url": "https://nl.wikipedia.org/wiki?curid=10095", "title": "Fryske d\u00famkes", "text": "Fryske d\u00famkes is een typisch Fries streekgerecht. Het zijn zoete, met anijs en gemberpoeder gekruide duimgrote koekjes uit de oven. Daarnaast bevatten de koekjes fijngehakte hazelnoten. Soms wordt ook kaneel gebruikt of andere noten. Zo is er een variant op de Fryske d\u00famkes, de \"Amelander d\u00famkes\", waarin de hazelnoten vervangen zijn door amandelen.\nTrivia.\nIn het lied \"Jelle\" (2001) vertelt Jelle dat hij een doos Fryske d\u00famkes op heeft, voordat hij het Tjeukemeer in fietst."}
{"id": "10097", "revid": "344418", "url": "https://nl.wikipedia.org/wiki?curid=10097", "title": "Samengestelde stof", "text": "Een samengestelde stof of chemische verbinding is een stof die wordt gevormd door de chemische binding tussen de atomen van twee of meer chemische elementen. \nIn een chemische verbinding komen de samenstellende elementen in een vaste verhouding voor. Deze verhouding wordt weergegeven met de molecuulformule of met de verhoudingsformule. Zo wordt water, waarvan een individueel molecuul bestaat uit twee waterstofatomen en \u00e9\u00e9n zuurstofatoom, weergegeven met de brutoformule H2O. De meeste scheikundige stoffen zijn samengesteld uit atomen van verschillende elementen. Stoffen die bestaan uit \u00e9\u00e9n soort atoom zijn enkelvoudige stoffen.\nEr zijn twee soorten interacties mogelijk, waardoor de atomen in een samengestelde stof bij elkaar gehouden worden, de covalente binding, zoals tussen de twee koolstofatomen in ethanol, en een ionaire binding, zoals die tussen een natrium- en een chloorion in natriumchloride.\nCovalente chemische bindingen vormen moleculen, ionaire chemische bindingen vormen een kristalrooster. Daarnaast vormen sommige covalente chemische bindingen ook kristalroosters, de covalente netwerken, zoals siliciumdioxide (kwarts)."}
{"id": "10099", "revid": "86479", "url": "https://nl.wikipedia.org/wiki?curid=10099", "title": "Vetorecht", "text": "Het vetorecht is een bijzonder recht toegekend aan een natuurlijk persoon, rechtspersoon of een instantie, om bij een stemprocedure, waar besluiten in de regel met een bepaalde meerderheid van stemmen kunnen worden genomen, te verhinderen dat een besluit waar de benodigde meerderheid voor is wordt genomen. Als het vetorecht wordt uitgeoefend, heeft dat tot gevolg dat een besluit wordt opgeschort of niet wordt uitgevoerd. \"Veto\" is Latijn voor 'ik verbied'.\nBetekenis.\nEen vetorecht betekent dat een persoon of representant een stem heeft die belangrijker is dan de stemmen van de anderen.\nSoorten.\nEr zijn verschillende situaties te onderscheiden:\nNaast het nemen van besluiten met meerderheid van stemmen, kan de rechtsregel bestaan dat besluiten alleen in unanimiteit of consensus kunnen worden genomen. Hier heeft als het ware ieder der stemgerechtigde een vetorecht, maar het begrip wordt in deze situatie niet gebruikt.\nVoorbeelden.\nIn de Veiligheidsraad van de Verenigde Naties hebben de permanente leden vetorecht.\nIn de Noord-Atlantische Verdragsorganisatie (NAVO) bestaat voor elke deelnemer een vetorecht ten aanzien van nieuw toetredende staten.\nIn de Verenigde Staten heeft de president vetorecht over besluiten van de senaat en het congres, en zo'n veto kan alleen worden ontkracht als er een 2/3 meerderheid voor het voorstel kan worden gewonnen."}
{"id": "10100", "revid": "379", "url": "https://nl.wikipedia.org/wiki?curid=10100", "title": "Waterstofperoxide", "text": "Waterstofperoxide, ook aangeduid als zuurstofwater, is een anorganische verbinding van waterstof en zuurstof, met als brutoformule H2O2. Het werd in 1818 ontdekt door Louis Jacques Th\u00e9nard. Doorgaans wordt het commercieel verhandeld als oplossing in water.\nProductie.\nWaterstofperoxide werd voor het eerst beschreven door Louis Jacques Th\u00e9nard die waterstofperoxide maakte door bariumperoxide (BaO2) te laten reageren met salpeterzuur (HNO3). Een andere manier is via elektrolyse en via een autoredoxreactie met water.\nHet meest gebruikte proces is tegenwoordig het zogenaamde antrachinon- of Riedl-Pfleidererproces, dat voor het eerst werd toegepast in de Tweede Wereldoorlog door I.G. Farbenindustrie in Duitsland. Hierbij wordt een antrachinonderivaat katalytisch met waterstofgas omgezet in het corresponderende hydrochinon. Dat wordt daarna met zuurstofgas of met zuurstofrijke lucht geoxideerd, waarbij opnieuw het oorspronkelijke antrachinonderivaat ontstaat samen met waterstofperoxide:\nIn 2014 werd wereldwijd meer dan 4,3 miljoen ton waterstofperoxide geproduceerd. Schattingen geven aan dat in 2019 de productie meer dan 5 miljoen ton zal bedragen.\nStructuur en eigenschappen.\nHet molecuul heeft \u00e9\u00e9n zuurstofatoom meer dan het veel stabielere water. De binding tussen de twee zuurstofatomen, de zogenaamde peroxidebinding, laat vrij makkelijk los, onder vorming van twee OH-radicalen:\nOmdat deze radicalen makkelijk reageren met andere zuurstofradicalen (tot zuurstofgas) of met andere stoffen, onder vorming van nieuwe radicalen en zo een soort kettingreactie kunnen ontketenen, is een oplossing van waterstofperoxide uiterst reactief.\nToepassingen.\nWaterstofperoxide wordt onder andere gebruikt als ontsmettingsmiddel, bijvoorbeeld bij ontstekingen in de mondholte, ontsmetting van drinkwater, als bleekmiddel bijvoorbeeld bij het bleken van stoffen, tanden, botten en haar (blonderen).\nWaterstofperoxide kan ook gebruikt worden om verkleurde/vergeelde LEGO te herstellen, door de LEGO in een bakje waterstofperoxide in de zon te leggen. Ook kan ander vergeeld plastic hersteld worden, zoals oude plastic speelgoedfiguren, of oude computers enzovoort. Dit kan alleen met 3 procent waterstofperoxide gedaan worden, hoger kan schadelijk zijn voor het plastic.\nWaterstofperoxide van 35% wordt veel toegepast in de farmaceutische industrie om steriele omgevingen te decontamineren. De vloeistof wordt hiervoor verdampt tot gasvorm. Deze techniek noemt men VHP, vaporized hydrogen peroxide.\nDit ontsmettende en blekende vermogen wordt veroorzaakt door de oxiderende werking van waterstofperoxide. Om deze reden wordt waterstofperoxide veel gebruikt in laboratoria en bij de productie van sommige organische stoffen.\nVermengd met andere chemicali\u00ebn werd het gebruikt als een van de zuurstofleverende middelen bij de voortstuwing van het Duitse raketvliegtuig Messerschmitt Me 163 \"Komet\" uit de Tweede Wereldoorlog. De ramp met de Russische kernonderzeeboot \"Koersk\" is waarschijnlijk veroorzaakt door het lekken van een waterstofperoxidetank in een torpedo.\nIn de handel zijn oplossingen met een sterkte tussen de 3% en 12% vrij verkrijgbaar. Sterkere oplossingen kunnen worden bereid, maar zijn potentieel explosief en dienen daarom met uiterste voorzichtigheid te worden behandeld.\nOntleding.\nWaterstofperoxide is erg reactief, maar ook instabiel. Het zal na verloop van tijd ontleden in water en zuurstofgas via een auto-redoxreactie:\nDeze reactie is spontaan, maar verloopt kinetisch gezien zeer traag onder standaardcondities. Ze kan versneld worden door de temperatuur, zuurgraad of concentratie te verhogen of door de aanwezigheid van licht. Ook het toevoegen van een katalysator kan de reactie versnellen, zoals mangaan(IV)oxide, kaliumpermanganaat, kaliumjodide, zilver, platina of het enzym katalase."}
