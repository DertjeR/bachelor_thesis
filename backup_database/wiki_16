{"id": "4359", "revid": "148446", "url": "https://nl.wikipedia.org/wiki?curid=4359", "title": "Rechters", "text": "Rechters of Richteren (Hebreeuws: \u05e1\u05e4\u05e8 \u05e9\u05d5\u05e4\u05d8\u05d9\u05dd, \"Sefer Schoftim\"; in de Septuagint: \"(h\u00e8) t\u00f4n krit\u00f4n (b\u00edblos)\"; Latijn: \"(liber) Judicum\") is het zevende boek van de Hebreeuwse Bijbel en valt onder de \"Profeten\" (\"Newi'iem\"). In de christelijke Bijbel maakt het boek deel uit van het Oude Testament.\nBeschreven periode.\nHet boek vertelt over de tijd tussen de verovering van het land Kana\u00e4n door de Isra\u00eblieten (waarover wordt verteld in Jozua) tot het leven van de profeet Samuel, die aan het eind van zijn leven het koningschap instelde. Volgens de Bijbelse chronologie bestrijkt het boek dan de periode tussen \u00b1 1404 v.Chr. en \u00b1 1050 v.Chr.\nDe tijdrekening binnen de beschreven periode is onzeker. Hoewel Rechters suggereert dat de verschillende rechters elkaar telkens opvolgden, is het waarschijnlijker dat de perioden waarin de verschillende rechters optraden elkaar overlapten. Een rechter in het noorden kan gelijkertijd opgetreden zijn met een rechter in het zuiden. Als de rechters elkaar \"wel\" telkens opvolgden, zonder overlap, zou de in Rechters beschreven periode (van de inname van Kana\u00e4n tot de dood van Simson) 410 jaar geduurd hebben. Dit is moeilijk te rijmen met de meeste gangbare theorie\u00ebn over de chronologie van de (voor)geschiedenis van Isra\u00ebl. Daarnaast is het de vraag in hoeverre de verhalen op historische feiten gebaseerd zijn. In Rechters treedt een 12-tal rechters op; het getal 12 heeft in de Bijbel een belangrijke symbolische waarde. Dit kan een aanwijzing zijn dat het meer om een ideologische dan een historische tekst gaat.\nBetekenis van de term rechter.\nHet Hebreeuwse woord \u05e9\u05b9\u05c1\u05e4\u05b0\u05d8\u05b4\u05d9\u05dd, \"schoftim\", \"rechter / richter\" verwees, anders dan het Nederlandse woord \"rechter\", niet alleen naar een juridische, maar ook naar een militair-politieke rol, min of meer vergelijkbaar met suffeet dat is afgeleid van het Punische \"sptm\". In Rechters overweegt deze militair-politieke betekenis. De vrouwelijke rechter Debora veroverde Hazor, de metropool in het noorden (Rechters 4 - afwijkend van het verhaal in Jozua 11 dat dit al door Jozua was gedaan), terwijl de zogenoemde \"kleine rechters\" (Tola, Samgar, Ja\u00efr, Ibsan, Elon en Abdon) een overwegend juridische rol hadden. Van een zuiver juridische rol, in de zin van rechtspraak, is nog geen sprake. Ook de aanduiding \"rechter van Isra\u00ebl\" is in feite onjuist, want zij werkten vaak voor \u00e9\u00e9n stad of een van de twaalf stammen van de Isra\u00eblieten. De hoofdstukken van Rechters behandelen in verschillende delen de woongebieden van de stammen.\nDe hoeveelheid informatie die over de verschillende rechters gegeven wordt loopt sterk uiteen. Over de \"kleine rechters\" wordt weinig meer verteld dan hun naam, afkomst en woonplaats. De zakelijkheid van de korte mededelingen over deze rechters vormt een sterk contrast met de spannende en gedetailleerde verhalen over de \"grote rechters\" (Otni\u00ebl, Ehud, Debora, Gideon, Jefta en Simson). Over Simson wordt zelfs helemaal niet vermeld dat hij optrad als rechter of leider (hoewel hij wel rechter wordt genoemd in Rechters 16:31). Zijn strijd tegen de Filistijnen lijkt vooral een persoonlijke missie. Het lijkt erop dat het bij de \"grote rechters\" vooral gaat om heldenverhalen en dat deze verhalen en hun hoofdpersonen pas later ingepast zijn in het raamwerk van rechters.\nVanaf de instelling van het koningschap spelen rechters geen rol van betekenis meer in de Bijbel en wordt hun rol overgenomen door koningen enerzijds en profeten anderzijds.\nAuteurschap en historiciteit.\nVolgens de Joodse traditie is Samuel de auteur van Rechters.\nHet boek werd waarschijnlijk tijdens of na de periode van de koningen samengesteld, getuige onder andere een aantal verwijzingen naar het koningschap, zoals 17:6 en 19:1. In vers 18:30 wordt gesproken over de bevolking die \"weggevoerd\" wordt. Dit zou een verwijzing naar de Babylonische ballingschap kunnen zijn, maar dat is niet zeker en er zijn ook een aantal alternatieve verklaringen. De bijlagen (hoofdstuk 17-21) worden door sommigen vlak na de dood van Jozua geplaatst, maar volgens anderen gaat het hier juist om later materiaal.\nDe vraag in hoeverre Rechters gebaseerd is op historische feiten kent geen eenvoudig antwoord. Waar het gaat om de verschillende manieren waarop de vestiging van de Isra\u00eblieten beschreven wordt in het boek Jozua enerzijds en het boek Rechters anderzijds, gaan de meeste onderzoekers ervan uit dat Rechters dichter bij de werkelijkheid komt dan Jozua. Daarnaast neemt men over het algemeen aan dat de meeste verhalen uit Rechters (aanzienlijk) ouder zijn dan het boek zelf. De samensteller heeft oudere overleveringen samengevoegd en presenteert deze als wat ze volgens hem waren: historische beschrijvingen met een theologische betekenis en functie.\nDeuteronomistische geschiedenis.\nMen heeft in het verleden wel geprobeerd de vier redactionele bronnen van de documentaire hypothese (Jahwist, Elohist, Deuteronomist en Priestercodex) ook in Rechters terug te vinden, maar tegenwoordig gaat men bij het ontstaan van Rechters meestal uit van de hypothese van de deuteronomistische geschiedenis. Er lijkt echter wel sprake te zijn van dubbele overleveringen, al zijn die niet terug te voeren op de bronnen van de documentaire hypothese. Een voorbeeld hiervan is de geschiedenis van Debora en Barak die twee keer verteld wordt: een keer in verhaalvorm en een keer liedvorm.\nVeel onderzoekers gaan ervan uit dat Jozua, Rechters, 1 en 2 Samuel en 1 en 2 Koningen samen een eenheid vormden en dezelfde theologische achtergrond hebben. Deze zou het resultaat zijn van een redactieproces dat eindigde in de 6e eeuw v.Chr. De samenstellers van de deuteronomistische geschiedenis maakten veelal gebruik van bestaande overleveringen en verhalen die zij in een theologisch raamwerk plaatsten.\nToevoegingen van de deuteronomistische redacteur vinden we op verschillende plekken in Rechters en deze zijn vaak duidelijk te herkennen aan hun moraliserende karakter, dat een scherp contrast vormt met de toon van de heldenverhalen waartussen ze geplaatst zijn. Een inleiding waarin de deuteronomistische redacteur zijn kijk op de periode van de rechters geeft, is toegevoegd in 2:10-23. Vaste formules zijn op diverse plaatsen ingevoegd: \"maar de Isra\u00eblieten deden wat slecht is in de ogen van de HEER\", en: \"er was in die tijd geen koning in Isra\u00ebl\". Het terugkerende patroon van ontrouw, straf en redding waar de deuteronomist zo de nadruk op legt, ontbreekt in de verhalen zelf. Blijkbaar heeft de samensteller de verschillende overleveringen opgenomen zonder grote wijzigingen aan te brengen. Van deze overleveringen is het lied van Deborah waarschijnlijk de oudste.\nInhoud.\nHet boek beschrijft hoe het de Isra\u00eblieten verging in Kana\u00e4n na de inname van het land onder leiding van Jozua. De beschrijving van de situatie in Kana\u00e4n vormt in bepaalde opzichten echter een sterk contrast met die in het boek Jozua. Waar in Jozua de trouw van de Isra\u00eblieten aan God benadrukt wordt, is er in Rechters juist sprake van een telkens terugkerende ontrouw. En waar in Jozua gesuggereerd wordt dat de Isra\u00eblieten het hele land veroverd hadden, blijkt in Rechters dat dat bepaald niet het geval was en dat de Isra\u00eblieten voortdurend strijd moesten leveren met de oorspronkelijke bewoners. Deze oorspronkelijke bewoners kenden een systeem van stadstaten en gebruikten strijdwagens bij het oorlogvoeren.\nOok de eensgezindheid tussen de 12 stammen die er in de tijd van Jozua was, ontbrak in de periode van de rechters. Uit het lied van Deborah, het verhaal over Abimelech, en uit het verhaal over de strafexpeditie tegen de Benjaminieten blijkt dat de verschillende stammen geen eenheid vormen en soms zelfs onderling strijd leverden.\nIn Rechters keert telkens hetzelfde patroon terug. De Isra\u00eblieten werden God ontrouw en begonnen de goden van de plaatselijke bevolking te vereren. Hierop strafte God hen door hen over te leveren aan hun vijanden: vreemde volken die Isra\u00ebl aanvielen en onderdrukten. Wanneer het volk zich bekeerde en God om hulp riep, stuurde deze een rechter onder wiens leiding de Isra\u00eblieten hun vijanden versloegen. Hierop volgde een periode van rust en vrede, tot de rechter stierf en de Isra\u00eblieten zich weer naar afgoden richtten en de cyclus zich herhaalde. Pas in 1 Samuel komt er met de introductie van het koningschap een einde aan dit patroon.\nRechters 19\u201321.\nHet boek Rechters sluit af met twee min of meer losstaande verhalen waarvan het verband met de verhalen over de rechters niet direct duidelijk is. Het eerste is dat van de verhuizing van de stam Dan naar het noorden van het land. Het tweede gaat over een strafexpeditie van de overige stammen tegen de stam Benjamin nadat een Benjamitische stad het gastrecht geschonden had. Deze strafexpeditie had bijna het einde van de stam Benjamin tot gevolg, maar dit werd voorkomen door een soort in sc\u00e8ne gezette maagdenroof. Voor de auteur van Rechters pasten deze twee verhalen wel bij die over de rechters omdat al deze verhalen laten zien dat de Isra\u00eblieten zich telkens weer misdroegen, dat er weinig eenheid tussen de stammen onderling was en dat er anarchie was in de periode dat de Isra\u00eblieten geen koning hadden.\nStructuur.\nVolgens de meeste oudtestamentici bestaat het bijbelboek Rechters uit drie delen; een proloog, een epiloog met daartussen het centrale deel.\nTheologie.\nDe inleiding.\nRechters begint met een paar inleidende hoofdstukken (1:1-3:6). Het eerste hoofdstuk begint direct na de dood van Jozua en sluit zo aan bij het boek Jozua, dat aan Rechters voorafgaat. De toon en inhoud van de inleiding wijken echter al gauw af van die in Jozua. De Isra\u00eblieten hebben verdragen gesloten met de oorspronkelijke bewoners van het land, hoewel God hen dit verboden had. Daarom besluit God om de oorspronkelijke bewoners niet voor Isra\u00ebl te verjagen.\nHiermee is een belangrijk thema van Rechters ge\u00efntroduceerd: Isra\u00ebl zal voortaan het beloofde land moeten delen met andere volken. Dit is een gevolg van hun ontrouw tegenover God, en tegelijk zal de voortdurende aanwezigheid van deze 'vreemdelingen' de oorzaak zijn van nieuwe ontrouw van Isra\u00ebl, omdat zij de Isra\u00eblieten telkens weer verleiden andere goden dan JHWH te dienen.\nDe dynamische en moeizame relatie tussen Isra\u00ebl en de andere bewoners van het beloofde land vormt niet alleen een thema in Rechters, maar ook in Jozua en de rest van de deuteronomistische geschiedenis.\nDe status van Kana\u00e4n, nu Palestina, en de relatie van de Joden met dit land is tegenwoordig nog steeds actueel en problematisch. Dit heeft gevolgen voor het onderzoek naar de historiciteit en betekenis van die Bijbelboeken die veel aandacht aan het beloofde land besteden, zoals Rechters. Theorie\u00ebn over de historiciteit en theologische betekenis van deze boeken krijgen hierdoor soms naast een religieuze component, die bij Bijbelonderzoek in het algemeen vaak aanwezig is, een politieke lading.\nHet centrale deel: de rechters.\nDe verhalen over de rechters die het hoofddeel van het boek vormen zijn in een duidelijk theologisch raamwerk geplaatst en volgen een vast patroon:\nAan de periode van vrede komt een eind als de betreffende rechter overlijdt. De Isra\u00eblieten keren zich daarna al gauw weer van God af, en de cyclus begint opnieuw. In de verhalen zelf komt dit patroon niet terug. De verhalen zijn pas later door de deuteronomistische redacteurs in dit raamwerk geplaatst.\nOp het eerste gezicht lijkt het centrale deel van Rechters strikt cyclisch te zijn: de geschiedenis herhaalt zich telkens opnieuw. De redacteur van Rechters wist echter dat de geschiedenis zich niet zou blijven herhalen. Toen hij Rechters samenstelde wist hij dat de rechters opgevolgd werden door koningen. En, ervan uitgaande dat hij tijdens of na de ballingschap leefde, wist hij dat ook aan de periode van opeenvolgende koningen een einde kwam. Voor de deuteronomistische redacteur was er in de periode van de rechters waarschijnlijk geen zich herhalende cyclus, maar eerder een neerwaartse spiraal. Elke grote rechter vormde een achteruitgang vergeleken met zijn voorganger, en het is geen toeval dat de laatste grote rechter Simson is. Simson is eerder een avonturier en ruziezoeker dan een leider, en zijn liefde voor niet-Isra\u00eblietische vrouwen is voor de deuteronomistische redacteur niet alleen afkeurenswaardig, maar mogelijk ook metaforisch: zoals zijn liefde voor vreemde vrouwen Simson uiteindelijk fataal wordt, zo wordt Isra\u00ebls liefde voor vreemde goden haar uiteindelijk fataal.\nDe laatste hoofdstukken.\nDe laatste hoofdstukken (17 t/m 21) bevatten twee losstaande verhalen waarvan het verband met de rest van het boek niet direct duidelijk lijkt.\nEnigszins verloren staat in het eerste verhaal een korte opmerking van de deuteronomistische redacteur: \"In die tijd was er geen koning in Isra\u00ebl; iedereen deed wat in zijn eigen ogen goed was\" (17:6, zie ook 18:1). Aan het eind van het tweede verhaal (tevens het eind van het boek) wordt deze opmerking herhaald. Het tweede verhaal begint ook met een verwijzing naar het koningschap: \"In die tijd, toen er geen koning in Isra\u00ebl was..\" (19:1). Het doel van deze verhalen lijkt te zijn om te laten zien hoe slecht Isra\u00ebl er in die tijd aan toe was (sociale misstanden, religieuze misstanden, een rondzwervende stam en een andere stam die bijna uitgeroeid wordt, gemarchandeer met godenbeelden en priesters) en dat dat kwam doordat Isra\u00ebl geen koning had. Het lijkt er, althans op het eerste gezicht, op dat de redacteur van Rechters een monarchist was.\nMaar buiten de laatste hoofdstukken van Rechters vinden we maar \u00e9\u00e9n andere verwijzing naar het koningschap, namelijk in het verhaal over Abimelech. Dit verhaal is echter eerder anti- dan pro-monarchistisch. Het is duidelijk dat Rechters zinspeelt op de instelling van het koningschap, maar het is minder duidelijk of dit koningschap als iets positiefs of negatiefs wordt voorgesteld. Dezelfde ambivalente houding tegenover het koningschap vinden we ook in 1 en 2 Samuel, en in mindere mate in de rest van de deuteronomistische geschiedenis.\nMen gaat er tegenwoordig van uit dat er meerdere edities van de deuteronomistische geschiedenis zijn geweest, elk in een andere tijd tot stand gekomen als een revisie van de vorige editie. Het is mogelijk dat de tegenstrijdige houdingen tegenover het koningschap bij verschillende edities horen. Een vroege redacteur die tijdens het koningschap van David en Salomo leefde zal een optimistischer kijk op het koningschap gehad hebben dan latere redacteuren die leefden na het uiteenvallen van het rijk in een noordelijk en zuidelijk koninkrijk, of tijdens de Babylonische ballingschap.\nNieuwe Testament.\nIn Hebree\u00ebn 11:32-33 in het Nieuwe Testament staat dat Gideon, Barak, Simson en Jefta door geloof koninkrijken overwonnen, gerechtigheid in praktijk brachten, beloften verkregen en muilen van leeuwen sloten. Dit schetst een idealer beeld van deze rechters dan in het Bijbelboek Rechters zelf. Een verklaring hiervoor zou kunnen zijn dat het boek Rechters vooral gericht is op het contrast met de wijdverbreide afvalligheid van de Isra\u00eblieten in die tijd."}
{"id": "4360", "revid": "139751", "url": "https://nl.wikipedia.org/wiki?curid=4360", "title": "Scandium", "text": "Scandium is een scheikundig element met symbool Sc en atoomnummer 21. Het is een zilverwit overgangsmetaal.\nOntdekking.\nIn 1869 voorspelde Dmitri Mendelejev op basis van zijn tabel het bestaan van scandium en hij noemde het 'ekaboron' omdat het element in zijn tabel onder boor stond. Tien jaar later waren de Zweedse chemicus Lars Fredrik Nilson en zijn team met behulp van spectraalanalyse op zoek naar lanthaniden toen zij stuitten op scandium. Rondom die tijd kwam ook Per Teodor Cleve tot dezelfde ontdekking. Scandium heeft de naam te danken aan de eerst genoemde ontdekker (\"scandia\" is de Latijnse naam voor Scandinavi\u00eb). Pas in 1960 bleek men in staat om op grote schaal zuivere scandium te winnen.\nToepassingen.\nOmdat het vrij lastig is om scandium te isoleren, wordt dit element weinig toegepast in de industrie, maar het is essentieel bij het produceren van lcd-tv's en mobiele telefoons. Als scandiumoxide (Sc2O3) wordt het soms gebruikt voor lampen met hoge intensiteit. Andere voorkomende toepassingen zijn:\nOpmerkelijke eigenschappen.\nScandium lost slecht op in zuren. Het is zelfs bestand tegen 50% oplossingen van salpeterzuur en 48% fluorzuur.\nVerschijning.\nScandium is tamelijk zeldzaam en staat op de vijfigste plaats van in de aardkorst meest voorkomende elementen. In zeer kleine hoeveelheden is het aanwezig in circa achthonderd mineralen. Het komt redelijk verrijkt voor in sommige zeldzame mineralen die soms in Scandinavi\u00eb en Madagaskar gevonden worden, vaak samen met yttrium of lanthaniden, zoals thortveitiet, bazziet en kolbeckiet. Op Aarde komt het alleen in sporen voor, maar op de Zon en andere sterren komt scandium in hogere concentraties voor.\nIsotopen.\nVan scandium is \u00e9\u00e9n stabiele isotoop bekend. Daarnaast zijn er een aantal radioactieve isotopen die alleen op kunstmatige basis gefabriceerd kunnen worden. Al deze isotopen hebben korte halveringstijden, meestal minder dan een paar uur.\nToxicologie en veiligheid.\nIn poedervorm is scandium brandbaar."}
{"id": "4361", "revid": "1179522", "url": "https://nl.wikipedia.org/wiki?curid=4361", "title": "Titanium", "text": "Titanium of titaan is een scheikundig element met symbool Ti en atoomnummer 22. Het is een grijs metallisch overgangsmetaal, het behoort met zirkonium (Zr), hafnium (Hf) en rutherfordium (Rf) tot de titaangroep.\nOntdekking.\nIn 1791 ontdekte William Gregor een nog onbekend element in het mineraal ilmeniet. In 1795 herontdekte Martin Heinrich Klaproth het element, ditmaal in rutielerts en hij noemde het \"titanium\" naar de titanen uit de Griekse mythologie. Doordat het metaal bij hoge temperaturen makkelijk reageert met zuurstof en koolstof, is het moeilijk zuiver titanium te produceren. In 1922 lukte het Anton Eduard van Arkel zuiver metallisch titaan te bereiden (jodideproces of Van Arkel-de Boerproces).\nToepassingen.\nTiCl4 is een essentieel onderdeel van Ziegler-Natta-katalysatoren.\nOpmerkelijke eigenschappen.\nTitaan staat bekend om de goede corrosiebestendige eigenschappen (bijna net zo resistent als platina) omdat het bedekt wordt door een dun hard en inert laagje titaanoxide dat minstens enkele nanometers dik is. Titanium heeft een gunstige sterkte-massaverhouding. Titaan is net zo sterk als staal, maar heeft slechts 60% van de dichtheid. Zoals meer metalen is titaan brandbaar in zuurstof, maar het is het enige metaal dat brandt in een atmosfeer van zuivere stikstof.\nVerschijning.\nTitaan komt op aarde in ruime mate voor in mineralen. Het vormt 0,6% van de massa van de aardkorst en is daarmee 9e op de ranglijst van meest voorkomende elementen na O, Si, Al, Fe, Mg, Ca, Na en K. De bekendste titaanhoudende mineralen zijn ilmeniet en rutiel. Belangrijke vindplaatsen van titaanerts bevinden zich in Australi\u00eb, Zuid-Afrika, Scandinavi\u00eb, Noord-Amerika en Maleisi\u00eb.\nIn meteorieten worden soms hoge concentraties titaan gemeten. Stenen die Apollo 17 van de Maan terugbracht bestonden voor 12,1% uit titaandioxide. In lage concentraties komt titanium ook voor in steenkool, planten en dieren.\nOp commerci\u00eble schaal wordt titaan tegenwoordig verkregen door TiCl4 te reduceren met magnesium, een ingewikkeld en kostbaar proces dat in 1946 door William Justin Kroll is ontwikkeld. Een andere techniek die sinds het einde van de twintigste eeuw in opkomst is, is de \"FFC-Cambridge\"-techniek waarbij titaandioxide wordt gebruikt.\nIsotopen.\nIn de natuur komen vijf stabiele isotopen van titaan voor waarvan 48Ti het meest. Daarnaast is er een aantal radioactieve isotopen bekend met halveringstijden vari\u00ebrend van 63 jaar tot enkele seconden.\nToxicologie en veiligheid.\nIn poedervorm is titaan brandbaar. Daarentegen gedraagt het materiaal zich in het menselijk lichaam inert; de titaandeeltjes die afslijten van een eventueel implantaat, reageren niet met het weefsel in het lichaam.\nObjecten van titaan worden, evenals die van aluminium, tegen corrosie beschermd door een natuurlijke, afsluitende oxidelaag. Zeer belangrijk is de bestendigheid van deze laag tegen chloride-ionen. Daardoor is het metaal bestendig tegen zeewater en vormt het een alternatief voor roestvast staal in een chloridebevattend milieu. Ook is titaan zeer geschikt voor piercings.\nGeplatineerd titanium.\nDe oxidelaag op een titaanelektrode in water gedraagt zich als een selectieve geleider. Een kathode van titaan laat een elektrische stroom gemakkelijk door, maar een anode van titaan heeft een veel hogere potentiaalgradi\u00ebnt in het oxide nodig om dezelfde stroom door te laten. Als men echter titaan platineert door met een kathodisch proces platina op en in het oxide af te scheiden wordt het oxide ook in anodische richting doorlaatbaar voor stroom. Dit systeem wordt veelvuldig toegepast als anodemateriaal bij elektrolyses, bij galvanische processen en bij kathodische bescherming in een chloridebevattende omgeving."}
{"id": "4362", "revid": "649051", "url": "https://nl.wikipedia.org/wiki?curid=4362", "title": "Vanadium", "text": "Vanadium is een scheikundig element met symbool V en atoomnummer 23. Het is een zilvergrijs overgangsmetaal.\nOntdekking.\nVanadium is in 1801 ontdekt door de Spaans-Mexicaanse mineraloog Andr\u00e9s Manuel del R\u00edo in de buurt van Mexico-Stad. Del R\u00edo noemde het mineraal \"bruin lood\" (later werd dit mineraal bekend als vanadiniet) en metaal panchromium (van het Griekse \"\u03c0\u03b1\u03b3\u03c7\u03c1\u03ce\u03bc\u03b9\u03bf\", 'alle kleuren'), omdat de zouten ervan allerlei verschillende kleuren hadden. Omdat de meeste zouten die met \"panchromium\" gevormd konden worden een rode kleur kregen bij verhitting, hernoemde hij het later naar \"erythronium\". Later wist een Franse chemicus Del R\u00edo ervan te overtuigen dat hij geen nieuw element had ontdekt, maar slechts een onzuivere vorm van chroom.\nIn 1831 herontdekte de Zweedse chemicus Sefstr\u00f6m vanadium in een nieuw oxide en in datzelfde jaar bevestigde zijn Duitse collega Friedrich W\u00f6hler dat Del R\u00edo wel degelijk een nieuw element had ontdekt. Metallisch vanadium werd voor het eerst ge\u00efsoleerd in 1867 door Henry Enfield Roscoe, hij deed dit door vanadium(III)chloride (VCl3) te reduceren met waterstofgas.\nDe naam \"vanadium\" komt van \"Vanad\u00eds\", een van de namen van de Scandinavische godin van de schoonheid Freya.\nToepassingen.\nVeruit het grootste deel (80%) van het hedendaags gebruikte vanadium wordt verwerkt in staal. Andere toepassingen zijn:\nVerder zijn er toepassingsmogelijkheden van vanadium in nucleaire installaties en batterijen.\nOpmerkelijke eigenschappen.\nNet als chroom is vanadium erg resistent tegen corrosie door zuren en basen. Bij hoge temperaturen (933 kelvin) oxideert het makkelijk. Het metaal beschikt over een zeer sterke kristalstructuur.\nIn de biologie is vanadium van essentieel belang voor sommige enzymen. Van ratten en kippen is het bekend dat zij vanadium in lage concentraties nodig hebben voor een gezonde groei.\nVerschijning.\nIn ongebonden toestand komt vanadium niet in de natuur voor. Er zijn ongeveer 65 mineralen bekend waarin vanadium voorkomt, waarvan patroniet, vanadiniet, bauxiet en carnotiet de meest voorkomende zijn. Ook bevat aardolie vaak wat vanadium. Vanadium wordt vooral gewonnen in Zuid-Afrika, het noordwesten van China en het oosten van Rusland (nabij Novaja Tsjara). Spectra hebben aangetoond dat vanadium in significante concentraties aanwezig is in onze zon en andere sterren.\nOp commerci\u00eble basis wordt vanadium geproduceerd door onder hoge druk vanadiumoxide te reduceren met calcium.\nIsotopen.\nHet enige bekende stabiele isotoop van vanadium is vanadium-51. Van de vijftien bekende instabiele isotopen heeft vanadium-50 de langste halveringstijd, namelijk 1,4\u00d71017 jaar. De andere radioactieve isotopen hebben aanmerkelijk kortere halveringstijden.\nToxicologie en veiligheid.\nIn poedervorm kan vanadium brandbaar zijn. Vanadiumverbindingen zijn in het algemeen zeer giftig."}
{"id": "4363", "revid": "124324", "url": "https://nl.wikipedia.org/wiki?curid=4363", "title": "Chroom (element)", "text": "Chroom of chromium is een chemisch element met symbool Cr en atoomnummer 24. Het is een zilverkleurig overgangsmetaal.\nOntdekking.\nJohann Gottlob Lehmann vond in 1761 in de bergen van de Oeral een oranje-rood mineraal dat hij \"Siberisch rood lood\" noemde, omdat hij dacht dat het een loodverbinding was met seleen en ijzer. Later bleek dat hij het mineraal crocoiet had gevonden, dat uit lood(II)chromaat PbCrO4 bestaat.\nEnkele jaren later bezocht Peter Simon Pallas de plaats opnieuw en ontdekte dat het Siberisch rood lood zeer geschikt was als pigment in verf. Spoedig daarna werd het materiaal populair en bleek er ook een heldere gele kleurstof te kunnen worden gemaakt van crocoiet.\nHet lukte Nicolas-Louis Vauquelin in 1797 om chroomoxide uit crocoiet te isoleren door het mineraal met zoutzuur te mengen. Hij was een jaar later in staat om uit chroomoxide metallisch chroom te isoleren door het in een oven te verhitten en ontdekte weer later dat sommige edelstenen, zoals robijn, ook sporen van chroom bevatten.\nChroom werd tot het begin van de 19e eeuw vooral als verfcomponent gebruikt, maar kwam daarna steeds meer in zwang als metaal in legeringen.\nDe naam chroom komt van het Oudgriekse \u03c7\u03c1\u1ff6\u03bc\u03b1, \"chr\u014dma\", dat kleur betekent.\nToepassingen.\nChroom wordt veel gebruikt gebruikt om staal mee te plateren, zodat het staal beter tegen corrosie bestand wordt. Andere toepassingen zijn:\nEigenschappen.\nCr3+ is van groot belang voor de stofwisseling van suiker in het menselijk lichaam, maar een te grote inname van Cr3+ kan tot huiduitslag leiden. Hexavalent chroom Cr6+ is een gevaarlijke vorm van chroom. Deze diffundeert door de huid en celmembraan en kan DNA oxideren en hierdoor de werking ervan ernstig verstoren. In tegenstelling tot de meeste andere metalen die als sporenelement in organismen voorkomen, bindt chroom niet aan eiwitten.\nIn de oxidatietoestand +6 is chroom in zuur milieu een zeer krachtige oxidator.\nVerschijning.\nDe belangrijkste bron van chroom is het mineraal chromiet FeCr2O4 dat vooral in Zuid-Afrika, Kazachstan, India en Turkije wordt gedolven. In 2013 werd er jaarlijks zo'n 28,8 miljoen ton chromiet uit de grond gehaald, dat ongeveer 7,5 miljoen ton metallisch chroom oplevert.\nSoms wordt metallisch chroom in de aardbodem aangetroffen.\nIsotopen.\nIn de natuur komen er drie stabiele isotopen van chroom voor. Daarnaast zijn er nog een groot aantal, ongeveer 20, instabiele isotopen bekend waarvan 50Cr met een halfwaardetijd van 1,8\u00b71017 jaar nog steeds voorkomt en zo'n 4% van het totaal uitmaakt. De andere radioactieve isotopen hebben veel kortere halfwaardetijden.\nToxicologie en veiligheid.\nChroom is irriterend voor de ogen en huid en de zeswaardige vorm kan bij inwendig gebruik kankerverwekkend zijn door oxidatie van het DNA. Ook kan Cr(VI) door de huid diffunderen, daarom mag het niet met blote handen worden aangeraakt. In 1958 is door de Wereldgezondheidsorganisatie besloten dat in drinkwater de chroomconcentratie maximaal 0,05\u00a0mg/liter mag zijn.\nHet feit dat chroom sensitisatie van de huid kan veroorzaken is onder dermatologen goed bekend.\nEr werden in 2008 in het haar van scholieren rond IJmuiden hogere doses chroom dan normaal aangetroffen. Dit houdt mogelijk verband met de uitstoot van deze stof door de toenmalige staalfabrikant Corus.\nChroom in de voeding en als supplement.\nOver het belang van chroom in de voeding is nog niet heel veel bekend. Wel bekend is dat het een rol speelt in het metabolisme van koolhydraten en lipiden. De biologisch relevante vorm van chroom is waarschijnlijk het driewaardige ion Cr3+. De Europese Autoriteit voor Voedselveiligheid heeft in 2009 de aanbevolen dagelijkse hoeveelheid voor chroom verlaagd van 125 naar 40 \u03bcg/dag, maar in 2014 besloten, dat chroom geen essentieel onderdeel van onze voeding is.\nSupplementen.\nGlobaal kan men twee soorten onderscheiden, organisch gebonden chroom zoals chroom(III)picolinaat, chroom(III)di- en trinicotinaat en chroom(III)ethanolaminefosfaat en anorganisch chroom zoals chroom(III)chloride. Een aantal case reports rapporteert een verband tussen het gebruik van chroom(III)picolinaat en het optreden van rabdomyolyse, dat is spierafbraak, nierfalen en een gestoord denkvermogen. Laboratoriumproeven lieten weleens beschadiging van het DNA zien, maar er is voor de mens niet aangetoond dat dit relevant is. In een veiligheidsevaluatie van chroompicolinaat concludeerde de Europese Autoriteit voor Voedselveiligheid dat de inname van chromium(III) picolinaat in voedingssupplementen en verrijkte voeding geen risico's met zich meebrengt, zolang de dosering niet boven de 250\u00a0\u00b5g per dag uit komt en de Wereldgezondheidsorganisatie stelt ook dat de dagelijkse suppletie van chroom beter niet meer dan 250\u00a0\u00b5g/dag moet zijn.\nSuppletie met chroom is alleen zinvol bij mensen met een tekort aan chroom, maar dat komt in het algemeen niet voor. Tevens is het zo dat chroom in zeer veel voedingsmiddelen zit, weliswaar in kleine hoeveelheden. Met een normale voeding loop je dus geen tekort op. Er zit relatief veel chroom in broccoli en volkoren producten. Producten met veel suiker, dus fructose en sacharose, hebben een nadelige invloed op de hoeveelheid chroom in ons lichaam."}
{"id": "4364", "revid": "1061913", "url": "https://nl.wikipedia.org/wiki?curid=4364", "title": "Mangaan", "text": "Mangaan is een scheikundig element met symbool Mn en atoomnummer 25. Het is een grijskleurig overgangsmetaal.\nOntdekking.\nAl sinds de prehistorie wordt mangaan gebruikt. 15.000 jaar voor het begin van onze jaartelling werd het mineraal pyrolusiet (mangaan(IV)oxide, mangaandioxide) al gebruikt als pigment in verf. De Egyptenaren en Romeinen pasten mangaan toe tijdens de productie van glas, om de groenkleuring veroorzaakt door ijzerverontreinigingen tegen te gaan, maar ook om het glas een typische amethistkleur te geven. De Spartanen maakten legeringen van mangaan en ijzer waardoor de smeedbaarheid en hardheid van het ijzer verbeterd werd.\nIn de 17e eeuw produceerde de Duitse chemicus Glauber voor het eerst kaliumpermanganaat, een stof die veel toepassing vindt in chemische laboratoria. In het midden van de 18e eeuw werd mangaanoxide gebruikt voor chloorproductie.\nDe Zweedse chemici Scheele, Bergman en anderen kwamen tot de conclusie dat mangaan een element moest zijn.\nHun landgenoot Gahn isoleerde zuiver mangaan in 1774 door mangaanoxide te reduceren met koolstof.\nIn het begin van de 19e eeuw gingen wetenschappers op zoek naar manieren waarop mangaan gebruikt kon worden in de productie van staal. In 1816 werd ontdekt dat de toevoeging van mangaan aan ijzer leidde tot een hardere staalvariant, zonder het breekbaar te maken.\nDe naam \"mangaan\" komt van het Latijnse \"magnes\", dat \"magneet\" betekent.\nVerbindingen en toepassingen.\nMangaan wordt voornamelijk gebruikt als legeringselement in de staalproductie. Mangaan wordt toegevoegd aan gesmolten staal om zuurstof en zwavel te verwijderen en vormt een legering met staal, zodat dit makkelijker in vorm te buigen is. Verder verstevigt mangaan het staal en maakt het staal beter bestand tegen corrosie.\nAndere toepassingen van mangaan zijn:\nIn biologisch/fysiologisch opzicht is mangaan nodig voor de vorming van botweefsel en is mangaan betrokken bij de stofwisseling van aminozuren, cholesterol en koolhydraten.\nOpmerkelijke eigenschappen.\nMangaan is een vrij uniek metaal dat vrijwel niet te vervangen is door andere metalen. Het heeft veel eigenschappen die verschillen van andere elementen. Het is een erg hard, maar breekbaar metaal, dat moeilijk ontbrandt, maar makkelijk oxideert. Het element beschikt over ferromagnetische eigenschappen en het kan verschillende oxidatietoestanden aannemen. De oxidatietoestanden +2, +3, +4 en +7 komen geregeld voor en ook +1 en +6 worden soms waargenomen. Vooral in de oxidatietoestand +7 is mangaan een krachtige oxidator. Mn2+ speelt een belangrijke rol in biologische systemen.\nVerschijning.\nEr zijn veel plaatsen bekend waar mangaan in de aardkorst voorkomt, in de vorm van pyrolusiet (MnO2) en rhodochrosiet (MnCO3). De kwaliteit van het erts is vaak matig. De beste bronnen worden gevonden in Zuid-Afrika en Oekra\u00efne. Samen leveren deze twee gebieden ongeveer 80% van de totale jaarlijkse wereldproductie.\nOp de bodem van de oceanen wordt mangaan in enorme hoeveelheden aangetroffen in de vorm van mangaanknollen maar de winning hiervan is economisch en technisch niet aantrekkelijk door de grote diepte waarop deze knollen zich bevinden en vanwege milieubezwaren. Ook op de bodem van Lake Michigan en Lake Superior zijn grote hoeveelheden van deze mangaanknollen gevonden.\nIsotopen.\nIn de natuur is er \u00e9\u00e9n stabiele isotoop van mangaan bekend: mangaan-55. Daarnaast zijn er zo'n achttien radioactieve mangaanisotopen bekend waarvan de halveringstijd varieert van enkele seconden tot miljoenen jaren.\nToxicologie en veiligheid.\nMangaan is een stof die overal op aarde voorkomt. Mangaan, mangaanoxide, mangaanvioletpigmenten of andere mangaanverbindingen zijn in poedervorm of als damp giftig. Zure permanganaatoplossingen tasten organisch materiaal aan en kunnen andere stoffen tot ontbranding brengen.\nLasrook en keramiek.\nMangaan is een neurotoxisch essentieel sporenelement. Dit betekent dat mensen het nodig hebben, maar dat het bij te hoge concentratie in het menselijk lichaam giftig is. Mangaan krijgt de mens binnen via voedsel zoals spinazie, thee, soja, eieren en kruiden. Symptomen van mangaanvergiftiging zijn hallucinaties, vergeetachtigheid, parkinsonverschijnselen en schade aan de zenuwbanen. Te veel mangaan binnenkrijgen via eten komt eigenlijk niet voor.\nChronische mangaanvergiftiging is meestal het gevolg van langdurige inademing van mangaanstof in de lasrook die tijdens het booglassen vrijkomt. Dikke en snel stollende booglaselektroden die met een rutielbekleding bedekt zijn, vaak voor constructielaswerk in de scheepsbouw gebruikt, produceren doorgaans veel lasrook met relatief veel mangaanoxide. Mangaanvergiftiging is bij lassers een erkende beroepsziekte. De inademing van rookdeeltjes die vrijkomen bij de vervaardiging van keramiek, zoals door ovens in steen- en glasfabrieken, kunnen vergelijkbare longproblemen veroorzaken.\nBrandgevaar.\nPermanganaten zijn sterke oxidatoren die met organische oplosmiddelen felle branden of explosies kunnen veroorzaken. Tussen de droge kristallen van kaliumpermanganaat en het oppervlak van de vloeistof komen langzaam steeds meer kleinere en grotere sterk exotherme processen of explosieve reacties op gang. Als een slordige laborant zijn zuurkast niet schoon houdt, waardoor gemorste kristallen van permanganaten of kristallen van vergelijkbare sterke oxidatoren, zoals perchloraten, chromaten en dichromaten in aanraking kunnen komen met brandbare vloeistoffen, kunnen gevaarlijke situaties ontstaan."}
{"id": "4365", "revid": "75723", "url": "https://nl.wikipedia.org/wiki?curid=4365", "title": "IJzer", "text": ""}
{"id": "4366", "revid": "51886", "url": "https://nl.wikipedia.org/wiki?curid=4366", "title": "Kobalt", "text": "Kobalt is een scheikundig element met symbool Co en atoomnummer 27. Het is een zilverkleurig overgangsmetaal.\nGeschiedenis.\nOntdekking.\nDoor de Egyptenaren, Grieken en Romeinen werden kobaltverbindingen gebruikt voor het kleuren van glas. In Perzi\u00eb werd een ketting gevonden met door kobaltverbindingen gekleurde blauwe glaskralen uit ongeveer 2250 v.Chr. De Chinezen gebruikten in de tijd van de Tang- en Ming-dynastie kobaltverbindingen voor het kleuren van porselein.\nHet element zelf werd omstreeks 1730 ontdekt door Georg Brandt tijdens het onderzoeken van mineralen. Deze Zweedse wetenschapper was toen in staat om aan te tonen dat kobalt zorgde voor de blauwe kleur en niet \u2013 zoals eerder aangenomen \u2013 bismut.\nNaam.\nHet woord \"kobalt\" komt van het Duitse \"kobold\" (kabouter). Kobalterts werd vaak verward met ertsen van de metalen die men wilde delven, waardoor de teleurstelling groot was als men het ongewenste kobalt verkreeg. Kobalt trekt het giftige arseen aan en joeg daarom angst aan bij de mijnwerkers. Men geloofde dus dat kobolden uit kwaadaardigheid dit metaal in de mijnen legden.\nVoorkomen.\nSamen met nikkel en ijzer wordt het vaak in grote hoeveelheden aangetroffen in meteorieten. Het komt ook voor in het menselijk lichaam als bestanddeel van vitamine B12, in het lichaam van een volwassene komt 1 \u00e0 2 gram kobalt voor.\nIn de aardkorst komt kobalt voor als cobaltiet, erythriet, skutterudiet en andere mineralen.\nEigenschappen.\nHet zilverkleurige kobalt is ferromagnetisch.\nIsotopen.\nIn de natuur komt \u00e9\u00e9n stabiele isotoop (kobalt-59) voor en een groot aantal (ruim 20) radioactieve, waarvan kobalt-60 de langste halveringstijd heeft. Het vervallen van kobalt-60 naar het stabiele nikkel-60 is de belangrijkste reden om een kerncentrale na uitgebruikname zo'n 20 tot 150 jaar te laten 'afkoelen' alvorens te beginnen met de ontmanteling.\nKobaltzouten.\nKobalt komt voor in verbinding met zuurresten, om zo kobaltzouten te vormen:\nToepassingen.\nKobalt wordt in een hele reeks industri\u00eble processen gebruikt:\nVerder wordt de isotoop kobalt-60 toegepast bij radiotherapie en de bestraling van voedsel, medische artikelen, verpakkingsmateriaal voor de voedingsmiddelenindustrie, cosmetica, stekpotten voor tuinders en zo nog vele producten.\nAls schuimstabilisator voor het schuim van bier werden kobaltzouten (kobalt(II)chloride of -sulfaat) gebruikt. De stabiliserende werking van kobalt op de schuimkraag van bier werd in 1957 in Kopenhagen ontdekt en door de Denen gepatenteerd.\nSommige bierfabrikanten voegden te veel kobaltverbindingen aan het bier toe om steviger schuim te verkrijgen, maar dit proced\u00e9 werd gestopt toen bleek dat kobalt slechter voor de lever was dan alcohol.\nNet als in de oudheid wordt kobalt(II)oxide, beter bekend onder de triviale naam \"kobaltblauw\", gebruikt als pigment voor glas en porselein.\nEconomische betekenis.\nReserves.\nDe grootste hoeveelheid kobalterts worden gedolven in de Democratische Republiek Congo. Politieke instabiliteit in dit land is van invloed op de prijs van kobalt. Andere landen waarin kobalterts wordt gedolven, zijn Turkije, China, Zambia, Rusland en Australi\u00eb. Vroeger werd het erts in Europa gedolven, vooral in Saksen. Kobaltreserves in de wereld worden door de Amerikaanse regering geschat op ruim 7 miljoen ton (2017).\nProductie.\nMet uitzondering van de productie in Marokko en artisanaal gedolven kobalt in de Democratische Republiek Congo wordt het meeste kobalt gedolven als bijproduct van koper of nikkel.\nDe belangrijkste productielanden van kobalterts, met hun reserves (cijfers in ton kobalt)\nHet ruwe kobalterts moet daarna nog industrieel geraffineerd worden. China was in 2017 's werelds grootste producent van geraffineerd kobalt, hoofdzakelijk uit erts, ge\u00efmporteerd uit Congo (Kinshasa). China was ook de grootste verwerker van kobalt, met bijna 80% van het verbruik in de batterijenindustrie.\nPer eind 2019 legt Glencore de productie stil bij de grootste kobaltmijn ter wereld in Congo. Glencore geeft als redenen de lagere prijs van kobalt, sinds het begin van 2019 is de marktprijs met 40% gedaald. Verder zijn er nieuwe belastingregels in Congo waardoor buitenlandse mijnbouwbedrijven fors meer belasting moeten afdragen. Glencore zegt dat de Mutanda-mijn daardoor niet meer rendabel is. De mijn produceerde in 2018 zo'n 27.000 ton kobalt, dat is ongeveer een vijfde van de globale productie. Glencore blijft de mijn onderhouden en later kan de productie weer herstart worden.\nWereldmarkt.\nDe prijs van kobalt op de wereldmarkt is aan sterke schommelingen onderhevig. De contante prijs (\"spot price\", in tegenstelling tot termijnverkoop) kende een piek tot boven de 80.000 dollar per ton kobalt in 2008, met een terugval tot beneden de US$ 30.000 in 2015. Sedert vorig jaar zit de prijs opnieuw in de lift, vanwege de vraag naar batterijen voor elektrische auto\u2019s.\nToxicologie en veiligheid.\nIn poedervorm is kobalt brandbaar. Op een paar uitzonderingen na zijn kobaltverbindingen matig giftig. Kobalt-60 is een krachtige \u03b3-straler en kan daardoor kankerverwekkend zijn. Kobaltchloride kan allergische reacties veroorzaken (kobaltallergie).\nLe\u00f3 Szil\u00e1rd opperde in februari 1950 voor het eerst in het openbaar, in waarschuwende zin, de mogelijkheid van een \"kobaltbom\". Een kernwapen met een mantel van kobalt dat een zeer sterke en langdurige radioactieve besmetting van de grond met het door bestraling tijdens de detonatie ontstaan kobalt-60 op zou leveren. Als het zich over de hele wereld zou verspreiden zou, ondanks dat dit enige tijd duurt, door de halveringstijd van ruim vijf jaar de hele wereld radioactief besmet kunnen worden. Een dergelijke bom wordt een \"doomsday device\" genoemd.\nFair Cobalt Alliance.\nIn Congo (DRC) wordt een deel van de kobaltontginning uitgevoerd in artisanale mijnen (\"creuseurs\"), vaak met inzet van kinderarbeid en zonder voldoende bescherming van welke aard ook. Hun kobalt wordt dan via tussenpersonen doorverkocht aan internationale handelaars. Om het hele proces eerlijker en transparanter te laten verlopen, werd in 2018 de \"Fair Cobalt Alliance\" opgericht, onder impuls van Fairphone en Signify. Mede onder druk van Apple Inc. trad al spoedig het Chinese Huayou Cobalt toe, en in augustus 2020 zelfs Glencore, waar het Belgische Umicore en ook Tesla mee samenwerkt."}
{"id": "4367", "revid": "1356053", "url": "https://nl.wikipedia.org/wiki?curid=4367", "title": "Nikkel", "text": "Nikkel is een scheikundig element met symbool Ni en atoomnummer 28. Het is een zilverwit/grijs overgangsmetaal.\nOntdekking.\nIn het gebied dat tegenwoordig bekend is als Syri\u00eb zijn bronzen voorwerpen gevonden die nikkel bevatten. De oudste sporen van het gebruik van nikkel leiden terug tot 3500 v.Chr. Uit oude Chinese geschriften blijkt dat nikkelhoudende mineralen zoals nikkoliet werden gebruikt om glas een groene kleur te geven.\nVaak werd het roodkleurige nikkelerts \"nikkoliet\" (ook: \"nikkolien\" of \"roodnikkelkies\", NiAs), aangezien voor kopererts. Koper is een element waarmee nikkel veel overeenkomsten heeft. In 1751 probeerde Axel Fredrik Cronstedt koper te isoleren uit nikkoliet. Tot zijn verbazing bleef er een zilverwit poeder over dat hij \"nickel\" noemde, naar het Duitse woord \"Kupfernickel\". Mijnwerkers gebruikten dat woord voor het erts waaruit geen koper te winnen viel en dat slechts het ongewenste nikkel opleverde. Boosaardige aardgeesten, \"Nickeln\", werden daarvoor verantwoordelijk gehouden. Een soortgelijke etymologie kent het element kobalt; hier zouden \"kobolden\" het kwade werk verrichten.\nVanaf 1860 werd nikkel gebruikt voor muntgeld in een legering met koper.\nToepassingen.\nHet grootste deel, circa 70%, van het wereldwijd geproduceerde nikkel wordt gebruikt bij de productie van roestvast staal. Het wordt verder gebruikt voor allerlei andere legeringen waaronder hastelloy, incoloy, inconel. Andere toepassingen zijn:\nOpmerkelijke eigenschappen.\nNikkel is ferromagnetisch. De aardkern bevat naast ijzer een aanzienlijke hoeveelheid nikkel.\nVerschijning.\nDe belangrijkste bronnen van nikkel zijn de mineralen limoniet, garniriet en pentlandiet. De laatste komt alleen voor in magma dat in vulkanen naar de oppervlakte komt.\nOngeveer 35% van alle wereldwijd gedolven nikkel komt uit bronnen rond Norilsk, Rusland. Verder zijn er bronnen te vinden in Canada (30%; in Ontario), Australi\u00eb, Cuba en Indonesi\u00eb.\nIonen.\nIn de natuur komt nikkel niet als vrij metaal voor. Het metaal vormt voornamelijk tweewaardig positieve ionen. Zonder verdere toevoeging met betrekking tot de lading wordt naar dit ion verwezen. Onder de speciale omstandigheden van het opladen van een nikkel-cadmiumbatterij wordt ook het Ni3+-ion gevormd.\nIsotopen.\nIn de natuur komen vijf stabiele nikkelisotopen voor, waarvan 58Ni het meest. Er zijn ongeveer 20 radioactieve isotopen bekend met halveringstijden uiteenlopend van enkele seconden tot duizenden jaren.\nToxicologie en veiligheid.\nIn poedervorm is nikkel(II)sulfide carcinogeen. Nikkeltetracarbonyl (Ni(CO)4) is een extreem giftig gas. Metallisch nikkel kan allergische reacties opwekken.\nWereldproductie en -reserves.\nIn 2011 was Rusland de grootste producent van nikkel wereldwijd met een aandeel van zo\u2019n 20% gevolgd door Canada en Australi\u00eb. De grootste nikkelreserves in Europa, maar exclusief Rusland, liggen in Finland en Griekenland. Op land zijn de reserves meer dan 130 miljoen ton, uitgaande van een concentratie van 1% of meer. Verder liggen er nog onbekende hoeveelheden nikkel op de zeebodem.\nDe grootste producent van nikkel is Nornikel, dit Russisch bedrijf heeft een wereldmarktaandeel van 18%. Op nummer twee staat het Braziliaanse mijnbouwbedrijf Vale (14%) en het Chinese Tsingshan heeft een aandeel van 8% en staat hiermee op de derde plaats. Vale heeft door de overname van het Canadese nikkelbedrijf Inco in 2006 een belangrijke positie in deze markt verkregen.\nNikkel wordt verhandeld op beurzen zoals de London Metal Exchange. Dagelijks komen vraag en aanbod bij elkaar en komt een prijs tot stand. In de onderstaande tabel de gemiddelde prijs van nikkel per jaar."}
{"id": "4368", "revid": "66592527", "url": "https://nl.wikipedia.org/wiki?curid=4368", "title": "Zink (element)", "text": "Zink is een scheikundig element met symbool Zn en atoomnummer 30. Het is een blauw/wit overgangsmetaal.\nOntdekking.\nZinklegeringen worden al eeuwenlang gebruikt. In Palestina en het vroegere Transsylvani\u00eb zijn objecten gevonden die tot 87% zink bevatten en dateren uit 1400 v.Chr. Rond het jaar 1000 was men in India al in staat zink te smelten en gedeeltelijk te zuiveren. Aan het einde van de 14e eeuw konden Hindoestanen zink onderscheiden van de toen al bekende andere metalen. In de westerse wereld wordt de ontdekking van zink veelal toegeschreven aan de Duitser Andreas Sigismund Marggraf, die het in het jaar 1746 isoleerde door het mineraal calamien te reduceren met houtskool. De herkomst van de naam 'zink' is onduidelijk.\nDe reden dat men in Europa pas in de 18e eeuw zink leerde maken, terwijl messing (\"geel koper\"), een legering van koper en zink, al vele eeuwen bekend was, is gelegen in de moeilijkheid bij het bereiden van dit metaal. Zink wordt namelijk al bij betrekkelijk lage temperatuur (907 graden Celsius) gasvormig. In de ovens waarin zinkerts met koolstof verhit wordt, heeft het metaal dus de neiging om in gasvormige toestand met de uitlaatgassen te ontsnappen. Als evenwel een mengsel van kopererts en zinkerts gebruikt werd, loste de zinkdamp meteen in het vloeibare koper op. Daarom bood het maken van messing geen probleem. In India en China was al omstreeks 1100 ontdekt dat het metaal gewonnen kon worden door een relatief koud voorwerp (bijvoorbeeld een aardewerken pot) in de gasvormig zink bevattende uitlaatgassen te steken. De zinkdamp slaat dan op dit voorwerp neer. Zink werd in India al in de 13e eeuw uit het mineraal calamien gewonnen door het met organisch materiaal, zoals wol, te reduceren.\nUit de 14e eeuw zijn zinken munten bekend, waarschijnlijk geslagen in het hindoe-koninkrijk Kangra in Himachal Pradesh.\nTussen 1600 en 1750 werd zink (in betrekkelijk kleine hoeveelheden) uit India en China naar het op dit punt technologisch achtergebleven Europa ge\u00ebxporteerd. De Luikse industrieel Jean-Jacques Dony vond rond het jaar 1800 een proces uit voor de productie van zuivere zink. Hij ging vervolgens de zinkmijn van Kelmis uitbaten. Museum Vieille Montagne in Kelmis brengt deze geschiedenis tot leven. Op andere plaatsen in oostelijk Belgi\u00eb werd ook zinkerts gewonnen, bijvoorbeeld bij de Mijnzetel van Blieberg.\nToepassingen.\nIn de industrie wordt zink veelal gebruikt in legeringen. Enkele belangrijke toepassingen zijn:\nOpmerkelijke eigenschappen.\nHet metaal is blauwig wit en redelijk stabiel aan de lucht, hoewel het roodheet kan branden. Het is een redelijk goede geleider en het is verhoudingsgewijs vrij vluchtig: het kookpunt ligt bij slechts 907\u00a0\u00b0Celsius. Zinkchemie wordt beheerst door de 3d104s2-configuratie van het metaal. De 3d-schil is vol en gedraagt zich bij zink voor het eerst geheel als binnenschil. R\u00f6ntgenfoto-elektronenspectroscopie (XPS, X-ray Photoelectron Spectroscopy) laat zien dat de 3d-elektronen ongeveer 10 eV onder het Fermi-niveau liggen. Dientengevolge zijn alleen de twee 4s-elektronen beschikbaar voor wisselwerking met andere atomen en gedraagt het element zich als een post-overgangsmetaal (een hoofdgroepmetaal). Het oxidatiegetal is uitsluitend +2 en qua chemische eigenschappen lijkt het wat op magnesium, hoewel zink een stuk edeler is.\nVerschijning.\nDe belangrijkste zinkhoudende ertsen zijn sfaleriet (zinkblende, ZnS), smithsoniet (een carbonaat), calamien (een silicaat) en frankliniet.\nIsotopen.\nIn de natuur komt zink op aarde als vier stabiele isotopen voor: 64Zn, 66Zn, 67Zn en 68Zn, waarbij 64Zn met 48,6% het grootste deel uitmaakt. Daarnaast kunnen er 22 radioactieve isotopen worden onderscheiden met halveringstijden vari\u00ebrend van enkele milliseconden tot ruim 244 dagen voor 65Zn.\nToxicologie, veiligheid en milieu.\nMetallisch zink is niet giftig, maar zinkoxiden dienen wel als giftig te worden beschouwd, deze kunnen metaalrookkoorts veroorzaken. Tevens zijn zinkionen in oplossing vrij giftig. Wanneer mensen te weinig zink binnen krijgen, kunnen ze een gebrek aan eetlust, afgenomen tastzin en reukzin, een traag wondherstel en huidpijnen ervaren. Zinktekorten kunnen zelfs tot geboorteafwijkingen leiden.\nIn de omgeving van zinkmijnen of andere zinkhoudende grond ontwikkelt zich soms een speciale plantengroei die zich aangepast heeft aan de hoge concentraties zink, de zinkflora. Een voorbeeld hiervan is het zinkviooltje."}
{"id": "4369", "revid": "139751", "url": "https://nl.wikipedia.org/wiki?curid=4369", "title": "Cesium", "text": "Cesium of caesium is een scheikundig element met symbool Cs en atoomnummer 55. Het is een zilver/goudkleurig alkalimetaal.\nOntdekking.\nCesium is als eerste spectroscopisch ontdekt door Robert Bunsen en Gustav Kirchhoff in 1860. Het kwam in kleine hoeveelheden voor in mineraalwater uit Bad D\u00fcrkheim, dat zij onderzochten.\nDe naam is afkomstig van de Latijnse term \"caesius\", dat als \"hemelblauw\" vertaald kan worden - naar de twee intense blauwe lijnen in het atomaire emissiespectrum van dit element.\nToepassingen.\nCesium vindt toepassing in foto-elektrische cellen, optische instrumenten, scintillatietellers, als getter in elektronenbuizen, in de glas- en de keramische industrie.\nIn de plasmafysica wordt cesium wegens de lage ionisatiepotentiaal toegepast voor het vervaardigen van sterk ge\u00efoniseerde plasma's.\nCesium wordt toegepast in atoomklokken. Sinds 1967 wordt de seconde in het SI-stelsel gedefinieerd als 9\u00a0192\u00a0631\u00a0770 cycli van de straling die hoort bij de overgang tussen de twee hyperfijnenergieniveaus van de grondtoestand van een cesium-133-isotoop in rust bij het absolute nulpunt (= bij een temperatuur van 0 K).\nOpmerkelijke eigenschappen.\nHet metaal kan ofwel elektrochemisch ofwel door ontleding van het azide CsN3 bereid worden, maar het moet onder een inert gas, in vacu\u00fcm of onder olie bewaard worden. Het metaal zelf is bijzonder onedel. De elektronenconfiguratie is [Xe]6s1 en het ene valentie-elektron is slechts zeer zwak aan het atoom gebonden. De eerste ionisatiepotentiaal is maar 3,893 eV of 375,71 kJ/mol, de laagste waarde van alle stabiele elementen. Cesiumchemie wordt daarom beheerst door de sterke neiging het Cs+-ion te vormen.\nIn aanraking met water reageert het explosief onder vorming van cesiumhydroxide en waterstof.\nDe dichtheid van cesium is groter dan die van water, in tegenstelling tot natrium. Het metaal zal dan ook naar de bodem van een bekerglas water zinken. De warmte die bij deze reactie ontstaat, kan het gevormde waterstof niet aansteken, want daar is luchtzuurstof bij nodig. Het waterstof is na zijn reis door het water niet meer heet genoeg om te ontbranden. Wel zal de warmte verdeeld worden tussen water en cesium. Door het ontwikkelde waterstof kan het cesium zijn warmte niet makkelijk aan het water afstaan. Daardoor zal de druppel cesium snel heter worden. De druppel ligt, zonder water ertussen, direct op de bodem van het bekerglas. Door het temperatuurverschil tussen het glas direct onder de druppel heet cesium (ongeveer 600\u00a0\u00b0C) en het glas onder het \"koude\" water (maximaal 100\u00a0\u00b0C) zal de bodem van het bekerglas stuk springen. Op dat moment volgt de explosie door het contact van heet cesium, waterstof met zuurstof uit de lucht.\nHet hydroxide is het actieve deel dat zorgt voor een base. De base is in staat glas te etsen.\nOok met droge lucht kan het metaal reageren onder vorming van het oxide Cs2O en peroxiden (Cs2O2, Cs2O3).\nVan alle metalen is dit het metaal dat het ideaal van een vrij elektronenmetaal met een parabolische bandstructuur het dichtste benadert. Het is zilverwit en zacht als boter. Het smelt al bij 28\u00a0\u00b0C en is dus een vloeistof op een warme dag. Aangezien verontreinigingen tot verlaging van het smeltpunt leiden, is dat voor een minder zuiver monster al bij kamertemperatuur het geval.\nHet heeft met de andere alkalimetalen gemeen dat zijn zouten vrij goed oplosbaar zijn. Toch zijn er wel verschillen in de chemie van cesium en de lichtere alkalimetalen. Het feit dat een cesiumion relatief groot is, zorgt er bijvoorbeeld voor dat het chloride CsCl niet de keukenzoutstructuur heeft met octa\u00ebdrische omringing (6:6) maar een eigen structuur met een kubische omringing (8:8). Beide structuren zijn kubisch maar de eerste heeft ruimtegroep Fm3m, de laatste Pm3m.\nVerschijning.\nCesium is een vrij zeldzaam element dat behoort tot de alkalimetalen. Het mineraal polluciet is de voornaamste bron. De belangrijkste natuurlijke voorraden (2/3 van de wereldvoorraad) van dit metaal bevinden zich aan het Bernic Lake van Manitoba in Canada. Men schat dat zich daar 300.000 ton polluciet bevindt, dat gemiddeld uit 20% cesium bestaat. De rest zit in pegmatiet in Bikita (Zimbabwe) met kleinere afzettingen in China, het Altajgebergte, Binnen-Mongoli\u00eb en Tibet.\nIsotopen.\nEr zijn van cesium 34 isotopen bekend (atoommassa 112-145). Dit is meer dan van enig ander element. Echter, in de natuur komt slechts \u00e9\u00e9n stabiele isotoop voor: 133Cs. De radioactieve isotoop 137Cs wordt gebruikt in hydrologisch onderzoek, analoog aan het gebruik van tritium. 137Cs ontstaat bij nucleaire explosies en wordt ook gevormd in kerncentrales.\nToxicologie en veiligheid.\nCesium reageert explosief bij contact met water. Dat is voor de mens voornamelijk gevaarlijk wegens deze heftige reactie waarbij het corrosieve cesiumhydroxide (CsOH) wordt gevormd."}
{"id": "4370", "revid": "231402", "url": "https://nl.wikipedia.org/wiki?curid=4370", "title": "Chemisch element", "text": "Een chemisch of scheikundig element is een stof die met scheikundige middelen en methoden niet in andere stoffen opgesplitst kan worden. Een element bestaat uit \u00e9\u00e9n soort atomen met alle hetzelfde atoomnummer, dus met hetzelfde aantal protonen in de kern. Het aantal neutronen in de atomen van een element kan vari\u00ebren.\nDe elementen worden onderverdeeld in metalen, metallo\u00efden en niet-metalen. De meeste elementen zijn bij kamertemperatuur een vaste stof. Enkele elementen zijn gassen, waaronder de edelgassen. Broom en kwik zijn vloeibaar.\nMet ingang van 2010 zijn er 118 elementen ge\u00efdentificeerd. De eerste 98 komen van nature voor op aarde, hoewel 10 daarvan alleen in sporen. De andere 20 zijn \"synthetisch:\" ze kunnen alleen in laboratoria of kernreactoren gemaakt worden, en vervallen zeer snel tot stabielere elementen. Van de 98 natuurlijke elementen hebben er 80 ten minste \u00e9\u00e9n stabiel isotoop, de overige hebben alleen radioactieve isotopen, die met de tijd spontaan vervallen in andere elementen.\nSymbool.\nElk element wordt aangeduid met een symbool, dat uit een of meer letters bestaat. De eerste letter is een hoofdletter, de andere zijn kleine letters, zodat er geen verwarring mogelijk is als een aantal symbolen achter elkaar worden geschreven, zoals in CaO. De meeste elementen die in de scheikunde veel voorkomen, hebben een symbool van \u00e9\u00e9n letter. De belangrijkste daarvan zijn waterstof (H), koolstof (C), stikstof (N) en zuurstof (O). Enkele weinig voorkomende elementen, zoals wolfraam (W) en yttrium (Y) hebben ook een enkele letter. Andere elementen hebben een symbool van twee letters. Nieuw-gesynthetiseerde elementen kunnen een voorlopige naam en een voorlopig symbool van drie letters hebben. Het symbool is in veel gevallen een afkorting van de Latijnse naam. De elementen die al lange tijd bekend zijn, hebben in verschillende talen eigen namen. Het internationale symbool voorkomt dan verwarring.\nAtoomsoort.\nAlle atomen met hetzelfde aantal protonen in de atoomkern, dus met hetzelfde atoomnummer Z, behoren tot hetzelfde element. Zo bezitten alle atomen van het element koolstof zes protonen in de kern, en behoren alle atomen met 92 protonen in de kern tot het element uranium.\nHet atoomnummer Z bepaalt ook de plaats van het element in het periodiek systeem der elementen, vaak kortweg het periodiek systeem genoemd. Het woord periodiek in dit systeem betekent dat eigenschappen zich periodiek herhalen.\nHet periodiek systeem werd in 1869 door de Rus Dmitri Mendelejev bedacht, toen nog veel elementen niet ontdekt of slecht onderzocht waren. Vanaf toen maakte het periodiek systeem het mogelijk om van deze nog onbekende elementen veel eigenschappen te voorspellen.\nIn het periodiek systeem zijn de elementen naar oplopend atoomnummer Z geordend en onderverdeeld in groepen met overeenkomstige eigenschappen.\nIsotopen.\nAtomen die tot eenzelfde element behoren, kunnen een verschillend aantal neutronen hebben. Men spreekt dan van isotopen. De naam isotoop komt van het Griekse \"iso\" = gelijk en \"topos\" = plaats, hiermee wordt bedoeld dat isotopen dezelfde plaats in het periodiek systeem innemen. Isotopen van eenzelfde element hebben een verschillend aantal neutronen in de kern en daardoor een verschillend massagetal.\nEr zijn bijvoorbeeld drie belangrijke isotopen van koolstof. Alle koolstofatomen hebben 6 protonen in de kern, maar ze hebben 6, 7 of 8 neutronen. Het massagetal van deze isotopen is respectievelijk 12, 13 en 14. Deze drie isotopen van koolstof zijn daarom bekend als koolstof-12, koolstof-13 en koolstof-14. Koolstof dat van nature voorkomt is een mengsel van 12C (meer dan 98,9%), 13C (1,1%) en van 14C (ongeveer 1 atoom per biljoen).\nDe meeste elementen, dat wil zeggen 66 van de 94 in de natuur voorkomende, hebben meer dan \u00e9\u00e9n stabiele isotoop. De isotopen van een bepaald element zijn chemisch bijna niet van elkaar te onderscheiden. De isotopen van waterstof zijn daarbij een uitzondering. Doordat deze, waterstof, deuterium en tritium, sterk van elkaar verschillen in relatieve massa, vertonen zij verschillende chemische effecten.\nAlle elementen hebben naast stabiele isotopen ook radioactieve isotopen, ook radio-isotopen genaamd. Deze komen niet alle van nature voor. De radio-isotopen ontstaan door verval van andere radioactieve elementen. Vele radio-isotopen zijn alleen kunstmatig gemaakt. Sommige elementen hebben geen stabiele isotopen. Voor de van nature voorkomende elementen geldt dit voor technetium (atoomnummer 43), promethium (atoomnummer 61), en voor de elementen met atoomnummer hoger dan 82 (lood), waaronder uranium. Transuranen zijn evenmin stabiel, maar komen niet in de natuur voor.\nVerbindingen tussen elementen.\nNaast protonen en neutronen bevat een atoom van een element elektronen. De chemische eigenschappen van een element worden vrijwel geheel bepaald door het aantal elektronen, dat in de basis gelijk is aan het aantal protonen in de atoomkern. Een atoom waarbij het aantal elektronen afwijkt van het per element vaste aantal protonen wordt een ion genoemd. Ionen bezitten dus altijd een bepaalde elektrische lading; positief als het aantal elektronen kleiner is dan het aantal protonen, of negatief als het aantal elektronen groter is dan het aantal protonen. Een positief ion wordt aangetrokken door een negatief ion, waardoor twee verschillende elementen met elkaar een chemische verbindingen met elkaar kunnen aangaan. De atomen worden dan bij elkaar gehouden door een chemische binding. Metalen en niet-metalen kunnen ionaire bindingen met elkaar aangaan, waarbij het product een zout is.\nMetalen onderling kunnen metaalbindingen vormen of kunnen een intermetallische verbinding vormen. Niet-metalen gaan onderling covalente bindingen aan, waarbij allerei moleculaire stoffen worden gevormd. Het element koolstof speelt vooral een rol in organische verbindingen, chemische stoffen die te maken hebben met het leven op aarde.\nSommige gasvormige elementen, zoals zuurstof, waterstof en stikstof zijn sterk geneigd een verbinding met zichzelf aan te gaan en vormen dan een diatomisch molecuul. Ook andere elementen maken soms een verbinding met alleen zichzelf, dat wordt een enkelvoudige stof genoemd.\nOntstaan van de elementen.\nDe lichtste elementen waterstof en helium zijn volgens de Big Bang theorie ontstaan tijdens de eerste 20 minuten van het heelal in een verhouding van ongeveer 3:1 op basis van hun massa of in een verhouding van 12:1 van het aantal atomen. Ongeveer tegelijkertijd ontstonden sporen van de volgende twee elementen uit het periodiek systeem, lithium en beryllium. Bijna alle andere elementen zijn gemaakt door kernfusie in sterren. Op aarde worden kleine hoeveelheden nieuwe atomen op natuurlijke wijze geproduceerd door radioactief verval.\nVoorkomen van elementen in de natuur.\nAls enkelvoudige stof.\nEen enkelvoudige stof is een scheikundige stof die uit slechts \u00e9\u00e9n element is opgebouwd. Een klein aantal elementen wordt op aarde aangetroffen als relatief zuivere, gedegen mineralen. Tot deze elementen behoren koper, de edelmetalen zilver en goud, koolstof (in de vormen grafiet of diamant) en zwavel. Ook de edelgassen komen in zuivere vorm op aarde voor. Vrijwel alle andere elementen worden op aarde aangetroffen als chemische verbindingen. Vaak komen deze voor in de vorm van mengsels. Zo komen metalen voor in de vorm van legeringen. De aardatmosfeer is een mengsel van vooral stikstof, zuurstof, waterdamp (een samengestelde stof) en argon.\nIn een chemische binding met andere elementen.\nAls we elementen in samengestelde stoffen meerekenen, dan bestaat de aardkorst voor 46,1% (massapercentage) uit zuurstof, voor 28,2% uit silicium en verder vooral uit aluminium, ijzer, calcium, magnesium, natrium en kalium. Het menselijk lichaam bestaat voor 61% van zijn massa uit zuurstof, voor 23% uit koolstof, 10% uit waterstof en verder vooral uit stikstof en calcium.\nKunstmatige elementen.\nMen denkt dat alle in de natuur voorkomende stabiele atomen inmiddels bekend zijn. Elementen met atoomnummers hoger dan 98 (californium) zijn in de natuur niet gevonden, maar kunnen synthetisch gemaakt worden. Wanneer een nieuw element voor het eerst kunstmatig gecre\u00eberd wordt, dient dit element een offici\u00eble naam te krijgen. Er is een internationale organisatie, de International Union of Pure and Applied Chemistry, die hierover beslist. Deze instantie neemt meestal de naam over die de ontdekker voorgesteld heeft. Soms leidt dit tot controverses, omdat meerdere personen of groepen de ontdekking of synthese voor zich opeisen. Om deze reden heeft het lang geduurd voordat de elementen met een atoomnummer van 104 of hoger een naam kregen.\nTot eind 2016 hadden hogere elementen nog geen echte naam, maar werden ze aangeduid met namen als ununseptium, wat kan worden vertaald als \"honderdzeventienium\", verwijzend naar hun atoomnummer. Met de definitieve benoeming van nihonium, moscovium, tennessine en oganesson door de IUPAC op 28 november 2016 hebben alle elementen tot en met de zevende periode in het periodiek systeem een naam gekregen.\nVroege geschiedenis.\nHet begrip element als bouwsteen van de materie stamt al uit de oudheid, maar sloeg op hypothetische componenten die weinig gemeen hebben met de elementen uit de hedendaagse scheikunde. Thales van Milete stelde dat alle materie uiteindelijk was opgebouwd uit water. Bij latere filosofen was er nog steeds \u00e9\u00e9n element, maar telkens iets anders dan water. Empedocles ging uit van 4 elementen: aarde, lucht, vuur en water. Ook Aristoteles propageerde deze theorie, maar beschouwde de namen van de elementen slechts als weergaven van eigenschappen (warm tegenover koud en droog tegenover nat), niet als letterlijk verwijzend naar bijvoorbeeld de stof water. Hij voegde ook een vijfde element \"ether\" toe. Het Griekse woord \"stoicheion\" verscheen in Latijnse vertalingen als \"elementum,\" maar de etymologische oorsprong van dat Latijnse woord is onzeker. Stoffen als goud, zilver, ijzer en koper zijn al bekend sinds de vroege oudheid, maar zij werden tot in moderne tijden niet geassocieerd met elementen in de zin die de Griekse filosofen daaraan toekenden.\nVoor de moderne opvatting over elementen is Robert Boyle verantwoordelijk. Als empiricus noemde hij een stof elementair wanneer er geen manier bestaat om ze verder te ontleden. Met die definitie is de status van een element noodzakelijkerwijs alleen maar voorlopig: het is altijd mogelijk dat iemand een nieuwe techniek vindt om een stof op te splitsen waarvan met tot dan aannam dat ze een element was. Boyle meende dat de metalen niet-elementair waren en hoopte zelfs niet-edele metalen om te vormen tot goud.\nAntoine Lavoisier publiceerde in 1789 zijn \"trait\u00e9 \u00e9l\u00e9mentaire de chimie\" (\"elementaire verhandeling over scheikunde\") met de eerste systematische behandeling van 33 elementen die nog steeds als dusdanig erkend worden. Hij voerde ook het woord gas in voor stoffen die tot dan toe \"luchten\" waren genoemd."}
{"id": "4374", "revid": "139751", "url": "https://nl.wikipedia.org/wiki?curid=4374", "title": "Jacobus van 't Hoff", "text": "Jacobus Henricus (Henri) van 't Hoff (Rotterdam, 30 augustus 1852 \u2013 Steglitz (Berlijn), 1 maart 1911) was een Nederlands scheikundige en winnaar van de eerste Nobelprijs voor Scheikunde (1901). Hij wordt gezien als een van de grondleggers van de stereochemie en de fysische chemie.\nPersoonlijk leven.\nVan 't Hoff werd geboren in Rotterdam, als zoon van de arts Jacobus Henricus van 't Hoff en Alida Jacoba Kolff en als kleinzoon van zijn naamgenoot Jacobus van 't Hoff die burgemeester van onder andere Heerjansdam is geweest. Van jongs af aan was hij al ge\u00efnteresseerd in de wetenschap en een natuurliefhebber. Zo nam hij frequent deel aan botanische excursies, maar was hij ook ge\u00efnteresseerd in filosofie en was zijn voorkeur voor po\u00ebzie al in zijn vroege schooljaren zichtbaar. Zo zou bijvoorbeeld de Engelse romantische dichter Lord Byron zijn idool geweest zijn.\nNa zijn promotie trouwde Van 't Hoff op 27 december 1878 met Johanna Francina Mees. Uit dit huwelijk werden vier kinderen geboren: twee dochters, Johanna Francina (geboren in 1880) en Aleida Jacoba (geboren in 1882) en twee zonen: Jacobus Hendricus (geboren in 1883) en Govert Jacob (geboren in 1889).\nOpleiding.\nVan 't Hoff doorliep de hogereburgerschool (HBS) in Rotterdam, waarna hij, tegen de zin van zijn vader, chemie ging studeren aan de Polytechnische school te Delft (de huidige Technische Universiteit Delft), waar hij in slechts twee jaar \u2013 in plaats van de gebruikelijke drie \u2013 op 8 juli 1871 een diploma van chemische technoloog kreeg.\nNa een jaar in Leiden gewerkt en gestudeerd te hebben vertrok hij naar Bonn, waar hij werkte in het beroemde laboratorium van Friedrich Kekul\u00e9. In juni 1873 keerde hij terug naar Nederland om in december in Utrecht zijn doctoraalexamen af te leggen. Vervolgens ging hij naar Parijs om zijn studie te vervolgen bij Charles-Adolphe Wurtz. Ook hier bleef hij niet lang. In september 1874 keerde hij weer terug naar Nederland in Utrecht bij professor Eduard Mulder te promoveren op een proefschrift dat nauwelijks boven de middelmaat uitkwam. De titel van zijn proefschrift was \"Bijdrage tot de kennis van het cyaanazijnzuur en het malonzuur\".\nStereochemie.\nOnderwijl had hij al een belangrijke ontdekking gedaan. Tot zijn tijd werden chemische structuurformules alleen in het platte (tweedimensionale) vlak bekeken. Hij was de eerste die besefte dat moleculen ruimtelijke (driedimensionale) deeltjes zijn en dat die 3D-vorm chemisch van groot belang kan zijn. Een methaanmolecule (CH4) bijvoorbeeld bestaat uit een koolstofatoom in het midden en vier waterstofatomen eromheen in de vorm van een tetra\u00ebder. Indien de vier atomen door vier verschillende substituenten vervangen worden (bijvoorbeeld H, F, Cl en Br), kan dit op twee manieren. De twee moleculen zijn elkaars spiegelbeeld (zoals een linker- en een rechterhandschoen), maar kunnen niet in elkaar worden overgebracht zonder bindingen te verbreken. Dit verschijnsel noemt men chiraliteit en de studie van de verschillende moleculen, de stereo-isomeren, heet de stereochemie.\nVan 't Hoff is \u2013 samen met de Franse scheikundige Joseph Achille Le Bel \u2013 de grondlegger van deze tak van scheikunde, die vooral voor de biologie van groot belang is. Hij schreef hier eerst (in 1874 in het Nederlands) een pamflet over, getiteld: \"Voorstel tot Uitbreiding der Tegenwoordige in de Scheikunde gebruikte Structuurformules in de Ruimte, benevens een daarmee samenhangende Opmerking omtrent het Verband tusschen Optisch Actief Vermogen en chemische Constitutie van Organische Verbindingen\". In 1875 kwam er een Franse vertaling: \"La Chimie dans l'espace\". Ondanks zijn verwachtingen kreeg het schrijven nauwelijks aandacht. Dit veranderde toen Johannes Wislicenus in 1876, met toestemming van Van 't Hoff, een Duitse vertaling publiceerde: \"Die Lagerung der Atome im Raume\". De vooraanstaande Duitse chemicus Hermann Kolbe verwierp in eerste instantie de 3D-modellen van Van 't Hoff, maar dit zorgde er wel voor dat zijn publicatie onder de aandacht kwam van chemici die wilden lezen waarover Kolbe het had. De algemene conclusie was dat Van 't Hoff een goed stuk werk had geleverd. Daarna werd het ook in (toentertijd wetenschappelijk) minder belangrijke talen vertaald, zoals het Engels in 1891.\nNa zijn promotie was hij werkzaam als assistent aan de toenmalige Rijks Veeartsenijschool, de voorloper van de huidige faculteit diergeneeskunde aan de Universiteit Utrecht. Lang bleef hij er niet. Al in 1877 verhuisde hij naar Amsterdam, waar hij aan de Universiteit van Amsterdam lector werd. Een jaar later, in 1878, werd hij benoemd tot hoogleraar in de chemie, mineralogie en geologie. Hoewel hij eerst moeite had een baan te vinden, werd hij al gauw in het buitenland beroemd. De Universiteit van Amsterdam werd bang hem kwijt te raken en bouwde voor hem een nieuw, goed ingericht laboratorium. Hij kreeg het zo druk met alle studenten die bij hem wilden komen studeren dat hij uiteindelijk in 1896 toch besloot aan de Pruisische Academie van Wetenschappen te gaan werken.\nIn 1885 werd hij verkozen tot lid van de Koninklijke Nederlandse Akademie van Wetenschappen (KNAW), nadat zijn nominatie vanaf 1880 was tegengehouden door een tekort aan voorstemmers - een bewijs dat zijn idee\u00ebn in zijn eigen land maar matig werden gewaardeerd.\nIn 2017 werd dr. ir. Van 't Hoff geselecteerd voor de Alumni Walk of Fame ter gelegenheid van het 175-jarig bestaan van de TU Delft. Van 't Hoff kreeg dit eerbetoon omdat hij de eerste winnaar van de Nobelprijs in scheikunde is.\nNobelprijs.\nStereochemie is niet het onderwerp waarvoor Van 't Hoff de Nobelprijs kreeg. Zijn belangstelling ging namelijk lange tijd uit naar een uitbreiding van het toepassingsbereik van de thermodynamica. Hij besefte dat moleculen in verdunde oplossingen zich weleens op een vergelijkbare wijze zouden kunnen gedragen als de moleculen in een gas. Voor het laatste geval was de thermodynamica al redelijk goed uitgewerkt. Van 't Hoff liet zien dat in het geval van osmose door een vlies dat wel de vloeistof, maar niet de opgeloste deeltjes doorliet, men het gedrag met een wetmatigheid kon beschrijven die veel leek op de gaswet. Op die manier voerde hij het begrip osmotische druk in. Dat was evenzeer een mijlpaal als de stereochemie, omdat men met osmose molecuulgewichten (molaire massa's) kon bepalen. Osmose is namelijk een colligatief verschijnsel, dat niet door de massa van de moleculen wordt bepaald, maar door hun aantal. Wanneer men uitgaat van een bekende massa van een onbekende stof en deze oplost kan men in een osmotisch experiment het aantal moleculen bepalen en daaruit het gewicht van \u00e9\u00e9n molecuul.\nHij legde ook de grondslag voor een beschrijving van twee andere colligatieve verschijnselen, de vriespuntsdaling en de kookpuntsverhoging. Beide kunnen beschreven worden met een wet die zijn naam draagt. In deze wet is de Van 't Hoff-factor een dimensieloze grootheid.\nVan 't Hoff wordt als een van de grondleggers van de fysische chemie beschouwd. Samen met Wilhelm Ostwald richtte hij in 1887 het \"Zeitschrift f\u00fcr physikalische Chemie\" op. Voordien was de scheikunde meer gericht op enerzijds de synthese (het maken van nieuwe verbindingen) en anderzijds de analyse (het bepalen van wat men nu eigenlijk gemaakt had). Beide vormen waren meer op kwalitatieve beschrijving gericht dan op kwantitatieve wetmatigheden, waarom de natuurkunde bekendstond. Van 't Hoff liet zien dat de twee benaderingen goed te combineren zijn en dat dit leidt tot een belangrijke kruisbestuiving. Hiermee heeft hij een belangrijke bijdrage geleverd om van de scheikunde een volwaardige wetenschap te maken.\nNagedachtenis.\nVan 't Hoff zou tot aan zijn overlijden in Berlijn blijven, ook toen in 1906 zijn gezondheid door longtuberculose zo achteruitging dat hij met zijn wetenschappelijk onderzoek moest stoppen. Hij stierf op 1 maart 1911 op 58-jarige leeftijd in Berlijn. Al kort na zijn overlijden kwam er een comit\u00e9 dat streefde naar de oprichting van een gedenkteken en de vorming van een fonds ter bevordering van scheikundig onderzoek. Zijn bekendheid was zo groot dat de inzameling van de gelden voorspoedig verliep, zodat al in 1913 het Van 't Hoff-fonds kon worden opgericht, dat nog steeds bestaat en subsidies aan studenten verleent en om de vijf jaar de Van 't Hofflezing door een internationaal scheikundige organiseert.\nVoor de oprichting van een monument had het comit\u00e9 aanvankelijk Amsterdam voor ogen, maar toen het gemeentebestuur niet meewerkte week men uit naar zijn geboorteplaats Rotterdam. Daar werd op 17 april 1915 aan de 's-Gravendijkwal een standbeeld van Van 't Hoff onthuld, ontworpen door de beeldhouwer Charles van Wijk, op het plein voor de HBS waar hij een van de eerste leerlingen was.\nVerder zijn er in Nederland twee wetenschappelijke instituten vernoemd naar Van 't Hoff: het in 1904 opgerichte Van 't Hoff Laboratorium verbonden aan de Universiteit Utrecht (nu \"Van 't Hoff Laboratory for Physical and Colloid Chemistry\") en het Van 't Hoff Instituut verbonden aan de Universiteit van Amsterdam (nu Van 't Hoff Institute for Molecular Sciences). Daarnaast heeft van 1967 tot 1990 in Rotterdam de laboratoriumschool (analistenschool) de naam \"Van 't Hoff Instituut\" gedragen."}
{"id": "4376", "revid": "86479", "url": "https://nl.wikipedia.org/wiki?curid=4376", "title": "Gallium", "text": "Gallium is een scheikundig element met symbool Ga en atoomnummer 31. Het is een zilverwit hoofdgroepmetaal.\nOntdekking.\nHet element was toen het periodiek systeem voor het eerst werd voorgesteld nog niet bekend en een van de belangrijkste voorspellingen die Dmitri Mendelejev op grond van zijn systeem deed, was dat er nog een element in de boorgroep moest worden gevonden, een periode na aluminium. Hij noemde het eka-aluminium, waarbij \"eka\" een voorvoegsel uit het Sanskriet is, dat 'een' betekent. Hij voorspelde dat het iets zwaarder dan zink zou zijn en vooral driewaardige verbindingen zou vormen. Paul-\u00c9mile Lecoq de Boisbaudran vond het in 1875 door middel van spectroscopie, en in hetzelfde jaar isoleerde hij het metaal door elektrolyse van een oplossing van galliumhydroxide in kaliumhydroxide.\nDe correcte voorspelling van het bestaan en de eigenschappen van gallium en ook van de elementen germanium en scandium door Mendelejev was een belangrijke overwinning voor de geloofwaardigheid van het periodiek systeem. Het nieuwe element werd naar Galli\u00eb genoemd, de Latijnse naam voor Frankrijk.\nToepassingen.\nDe meest voorkomende toepassingen van gallium liggen in de analoge ge\u00efntegreerde schakelingen en opto-elektrische apparaten, zoals laserdiodes en leds. Andere industri\u00eble toepassingen van gallium zijn:\nVerbindingen van gallium met elementen uit de stikstofgroep zoals galliumarsenide en galliumfosfide &lt;chem&gt;GaP&lt;/chem&gt; zijn zogenaamde III-V-halfgeleiders met een structuur die een variant is op de diamantstructuur van silicium. &lt;chem&gt;GaAs&lt;/chem&gt; heeft echter in tegenstelling tot silicium een directe verboden zone. Het wordt onder andere toegepast in vastestoflasers. Galliumnitride &lt;chem&gt;GaN&lt;/chem&gt; wordt als halfgeleider gebruikt in blauwe leds.\nEigenschappen.\nGallium is een van de weinige stoffen die uitzet bij stollen, met 3,1%, een eigenschap die het met water en bismut deelt. Het smeltpunt van dit zilverwitte metaal is laag, 29,7710\u00a0\u00b0C, maar het kookpunt ligt hoog: 2205\u00a0\u00b0C. Het smeltpunt komt in een legering met indium zelfs onder kamertemperatuur. Deze vloeibare metaallegering wordt veel gebruikt om elektrische contacten aan te brengen. Het voordeel van deze vloeistof is dat ze niet veel vluchtiger is dan een stuk koper. Vloeibaar gallium vormt geen druppels op porselein of glas maar vloeit uit, waarbij zich een heldere spiegel vormt. Doordat nucleatie onder het vriespunt vaak uitblijft heeft het een sterke neiging tot superkoeling. Het metaal blijft dan vloeibaar en moet met andere middelen tot stollen worden gebracht.\nDe scheikundige eigenschappen van gallium lijken veel op die van aluminium. Het vormt voornamelijk verbindingen in een +3 oxidatietoestand, hoewel lagere oxidatiegetallen wel mogelijk zijn. Het wordt maar langzaam door zuren aangetast en is redelijk stabiel aan de lucht. Het element komt in kleine hoeveelheden voor in mineralen als diaspoor, zinkblende, germaniet en bauxiet en ook in steenkool en wordt als bijproduct gewonnen.\nGallium groeit gemakkelijk in grote kristallen en komt in verschillende kristalroosters voor: orthorombisch, monoklien, trigonaal, kubisch en tetragonaal, in zeven verschillende ruimtegroepen.\nVan gallium en galliumverbindingen is aangetoond dat ze niet giftig zijn en het element speelt geen bekende rol in de biologie.\nIsotopen.\nVan gallium komen in de natuur op aarde twee stabiele isotopen &lt;chem&gt;^{69}Ga&lt;/chem&gt; en &lt;chem&gt;^{71}Ga&lt;/chem&gt; voor in een verhouding van ongeveer 60/40%. Daarnaast is er een aantal kortlevende radioactieve isotopen bekend waarvan &lt;chem&gt;^{67}Ga&lt;/chem&gt; met een halveringstijd van ruim drie dagen het stabielst is.\nProductie.\nChina is de belangrijkste producent. Het land verbruikt veel van deze delfstof voor zijn grote led-industrie.\nStrategisch belang.\nVanwege het gebruik in geavanceerde elektronica en optica wordt gallium (door bijvoorbeeld de Europese Unie) beschouwd als een technologisch kritiek element dat essentieel is voor de groene en digitale transitie. Aangezien China circa 80% van de wereldwijde productie van gallium heeft, heeft het land een dominante positie in de mondiale toeleveringsketens. Op 3 juli 2023 legde China beperkingen op aan de export van gallium (en germanium), waardoor de handelsspanningen met westerse bondgenoten opliepen. Met een beroep op \"nationale veiligheidsbelangen\" liet het Chinese Ministerie van Handel weten dat bedrijven die van plan zijn om producten te verkopen die gallium bevatten een exportvergunning nodig hebben. Het ziet dergelijke producten als \"dual-use\" producten die militaire doeleinden kunnen hebben en daarom extra toezicht rechtvaardigen. Het nieuwe geschil opende een nieuw hoofdstuk in de steeds feller wordende technologiewedloop tussen de Verenigde Staten, en in mindere mate Europa, en China. De VS wil dat zijn bondgenoten geavanceerde elektronische componenten die op de Chinese markt worden gebracht sterk aan banden leggen of zelfs verbieden, om te voorkomen dat Peking wereldwijde technologische suprematie verwerft en de door het Westen geleide internationale orde uitdaagt. China ontkende vermoedens van vergelding achter de exportbeperkingen."}
{"id": "4377", "revid": "1381435", "url": "https://nl.wikipedia.org/wiki?curid=4377", "title": "Germanium", "text": "Germanium is een scheikundig element met als symbool Ge en atoomnummer 32. Het is een vrij hard grijswit metallo\u00efde, dat behoort tot de koolstofgroep. Zuiver germanium is een halfgeleider.\nNet zoals het vergelijkbare element silicium komt het in de natuur niet in zuivere vorm voor, maar gebonden aan andere elementen, zoals zuurstof. Het komt voor in verschillende mineralen, zoals argyrodiet, germaniet en renieriet. De abundantie van het element op Aarde is vrij laag: de hoeveelheid in de aardkorst bedraagt 1,4 tot 1,5 ppm. In de oceaan komt het voor in concentraties van 50 nanogram per liter. Dat is de reden waarom germanium pas op het einde van de 19e eeuw werd ontdekt.\nOntdekking.\nToen het periodiek systeem voor het eerst werd voorgesteld was het element nog niet bekend. Mendelejev voorspelde in 1871 dat er een element zou zijn op de plaats onder silicium met een atoommassa net onder die van arseen. Hij noemde het eka-silicium. Clemens Winkler bewees in 1886 dat deze voorspelling correct was. Bij de chemische analyse van het nieuw ontdekte zilverhoudend mineraal argyrodiet uit de Himmelsf\u00fcrstmijn bij Freiberg kwam Winkler tot de conclusie dat argyrodiet een nieuw element bevatte. Hij noemde het \"Germanium\" naar de Latijnse benaming voor zijn vaderland, \"Germania\". De atoommassa bleek 72,64 te zijn, inderdaad net iets minder dan de 74,92 van arseen. De voorspelling van het bestaan en de eigenschappen van germanium en ook van de elementen gallium en scandium door Mendelejev was een belangrijke overwinning voor de geloofwaardigheid van het periodiek systeem.\nToepassingen.\nGermanium kan gedoteerd worden met 5-waardige elementen zoals fosfor, arseen en antimoon (N-type) of 3-waardige elementen als boor, aluminium, gallium en indium (P-type) en vindt uitgebreid toepassing als halfgeleider.\nVoordat ultrazuivere eenkristallen van silicium beschikbaar werden in de jaren 70 was germanium de voornaamste halfgeleider in het transistortijdperk. Omdat silicium goedkoper is en een wat grotere verboden zone (\"band gap\") heeft, heeft dat element germanium nadien voor een groot deel verdrongen, maar er zijn nog steeds veel toepassingen, vooral daar waar de kleinere \"band gap\" een voordeel is.\nGermanium kan men vinden in legeringen, nachtzichtcamera's, glasvezeloptiek en de katalyse van polymerisatiereacties. Het oxide heeft een hoge brekingsindex en wordt toegepast in groothoeklenzen en objectieflenzen in microscopen.\nHet element is transparant voor een groot gedeelte van het infrarode deel van het elektromagnetische spectrum en het wordt veel in infraroodtechnologie toegepast, bijvoorbeeld als venstermateriaal in de spectroscopie. Ook als element voor totale interne reflectiespectroscopie (ATR-FTIR) wordt het gebruikt. Deze vorm van infraroodspectroscopie is vooral veelbelovend voor het onderzoek van biologische materialen zoals eiwitten in water zonder isotoopvervanging. Water is een moeilijk medium voor veel spectroscopische technieken omdat het zelf sterk een deel van het infrarood gebied absorbeert, tenzij men de waterstofatomen door deuterium vervangt.\nGermaniumoxide (GeO2) wordt gebruikt als katalysator, onder andere voor de productie van polyethyleentereftalaat (PET), een volledig transparante en glanzende polymeer.\nOpmerkelijke eigenschappen.\nGermanium is een halfgeleider met een kubische kristalstructuur en een \"band gap\" van 0,9 eV. Door zonesmelten kunnen grote kristallen met hoge zuiverheid (1 vreemd atoom per 1010) gemaakt worden.\nOmdat germanium in de koolstofgroep thuishoort is er een groot aantal organo-germaniumverbindingen en verbindingen die analoog zijn aan de siliciumverbindingen. Het vormt een verbinding GeH4 (germaan) die analoog is aan methaan, maar bekender zijn het oxide GeO2 analoog aan SiO2 en germanaten analoog aan de silicaten. Het element heeft met de zwaardere leden van de groep gemeen dat het Ge2+-ionen kan vormen, maar het oxidatiegetal 4+ is toch algemener.\nVerschijning.\nGermanium komt voor in het mineraal argyrodiet (een zilvergermaniumsulfide), het zeldzame renieriet, (Cu,Zn)11(Ge,As)2Fe4S16 en het eveneens zeldzame germaniet, dat voor 8% uit germanium bestaat, maar vooral ook in koolafzettingen en zinkertsen. Het wordt voornamelijk als nevenproduct gewonnen bij de productie van zink en de verbranding van bepaalde koolsoorten. Het kan gezuiverd worden door fractionele destillatie van het vluchtige tetrachloride GeCl4.\nIn 2015 claimden onderzoekers van de Technische Universit\u00e4t Freiberg germanium economisch te kunnen winnen door met germanium vervuild water gewassen als zonnebloemen en mais te irrigeren waarvan de wortels germanium ophopen groene sanering en na vergisting van deze wortels het germanium uit het restproduct te winnen.\nIsotopen.\nVan germanium komen vijf stabiele isotopen voor. Daarnaast is er een aantal radioactieve isotopen bekend met halveringstijden van enkele dagen tot enkele minuten. Zo is 63Ge maar 31 seconden en 65Ge maar 15 minuten aantoonbaar.\nToxicologie en veiligheid.\nBegin 21e eeuw heeft onderzoek aangetoond dat enkele organische germaniumverbindingen een gunstige invloed kunnen hebben op de aanmaak van bloedcellen (rode en witte). Hierdoor kunnen deze verbindingen in toekomst mogelijk worden gebruikt om bijvoorbeeld schade die na chemotherapie ontstaat, sneller te herstellen. Aangezien deze verbindingen een remmende werking op neurotransmitters kunnen hebben, kunnen zij ook worden ingezet als pijnstillers.&lt;br&gt;Sommige germaniumverbindingen vertonen weinig toxiciteit voor zoogdieren maar zijn wel dodelijk voor bacteri\u00ebn.\nStrategisch belang.\nVanwege het gebruik in geavanceerde elektronica en optica wordt germanium (door bijvoorbeeld de Europese Unie) beschouwd als een technologisch kritiek element dat essentieel is voor de groene en digitale transitie. Aangezien China 60% van de wereldwijde productie van germanium controleert, heeft het land een dominante positie in de mondiale toeleveringsketens. Op 3 juli 2023 legde China plotseling beperkingen op aan de export van germanium (en gallium), waardoor de handelsspanningen met westerse bondgenoten opliepen. Met een beroep op \"nationale veiligheidsbelangen\" liet het Chinese Ministerie van Handel weten dat bedrijven die van plan zijn om producten te verkopen die germanium bevatten een exportvergunning nodig hebben. Het ziet dergelijke producten als \"dual-use\" producten die militaire doeleinden kunnen hebben en daarom extra toezicht rechtvaardigen. Het nieuwe geschil opende een nieuw hoofdstuk in de steeds feller wordende technologiewedloop tussen de Verenigde Staten, en in mindere mate Europa, en China. De VS wil dat zijn bondgenoten geavanceerde elektronische componenten die op de Chinese markt worden gebracht sterk aan banden leggen of zelfs verbieden, om te voorkomen dat Peking wereldwijde technologische suprematie verwerft en de door het Westen geleide internationale orde uitdaagt. China ontkende vermoedens van vergelding achter de exportbeperkingen."}
{"id": "4378", "revid": "499839", "url": "https://nl.wikipedia.org/wiki?curid=4378", "title": "Arseen", "text": "Arseen of arsenicum, symbool As, is het 33ste element in het periodiek systeem der elementen. De elektronenconfiguratie is [Ar] 3d10 4s2 4p3 waardoor arseen zich in de stikstofgroep bevindt (de buitenste schil is de p-schil). Arseen is een metallo\u00efde met als atoommassa 74,92u. Van de 33 isotopen van arseen is er slechts \u00e9\u00e9n stabiel (75As), de overige zijn radioactief. Arseen wordt vaak beschouwd als een zwaar metaal dat gevaarlijk is voor de menselijke gezondheid in te hoge concentraties. Anderzijds is arseen een essentieel mineraal voor het menselijke lichaam en dat van andere zoogdieren.\nOntdekking.\nVermoedelijk heeft Albertus Magnus in 1250 het element voor het eerst ge\u00efsoleerd. In 1649 beschreef Johann Schr\u00f6der twee manieren om arseen te isoleren.\nDe naam \"arsenicum\" komt via het Griekse \"\u0391\u03c1\u03c3\u03b5\u03bd\u03b9\u03ba\u03cc\u03bd\" (\"arsenikon\") uit het Arabisch, \"az-zernikh\" met als betekenis \"geel orpiment\". Ook zou het verwant zijn aan het Griekse woord \"\u0391\u03c1\u03c3\u03b5\u03bd\u03b9\u03ba\u03cc\u03c2\", (\"arsenikos\", mannelijk, potent), omdat men meende dat metalen zowel mannelijk als vrouwelijk konden zijn.\nAllotropie.\nDe bekendste vorm is grijs arseen. Het heeft een structuur die te vergelijken is met een gebochelde vorm van de grafietstructuur. De dampfase bevat As4-moleculen, te vergelijken met die van witte fosfor. De damp kan bij lage temperaturen gecondenseerd worden tot een moleculaire gele allotroop die de grootste giftigheid en reactiviteit vertoont. Net als witte fosfor is geel arseen lichtgevoelig; het gaat onder invloed van licht over in de grijze vorm. Naast deze twee vormen is er ook nog een zwarte fase die een structuur heeft die te vergelijken is met die van rode fosfor.\nOpmerkelijke eigenschappen.\nWanneer arseen verhit wordt, oxideert het snel tot arseen(III)oxide (As2O3), dat een opmerkelijke knoflooklucht heeft. Arseen en sommige arseenverbindingen kunnen sublimeren. Het kan in twee verschillende vormen voorkomen: geel en grijs. De gele variant heeft een veel kleinere dichtheid (1970\u00a0kg\u00b7m\u22123) dan de meest voorkomende grijze variant (5780\u00a0kg\u00b7m\u22123).\nChemisch gezien vertoont arseen veel overeenkomsten met fosfor. In 2010 presenteerde NASA de onderzoeksresultaten van een team onder leiding van Felisa Wolfe-Simon waaruit zou blijken dat een bepaalde extremofiele bacterie, GFAJ-1, die voorkomt in Mono Lake in Californi\u00eb, arseen als vervanger voor fosfor gebruikt in zijn DNA. Nader onderzoek door skeptici waaronder Rosie Redfield toonde aan dat, hoewel de bacterie goed bestand was tegen het giftige arseen, het nog altijd afhankelijk was van fosfor voor de opbouw van zijn DNA.\nAnderzijds is er in ieder geval \u00e9\u00e9n biogene polyarseenverbinding beschreven: arsenicine A.\nVerschijning.\nArseen, dat meestal gebonden is aan andere elementen, komt voor in zowel organische (in planten en dierenweefsels) als anorganische (in gesteenten, aarde of opgelost in water) vorm. De belangrijkste arseenbron is het mineraal arsenopyriet (FeSAs), waaruit bij verhitting arseen sublimeert. In lage concentraties komt arseen vrijwel overal op aarde in de bodem voor. Bij deze concentraties is arseen niet winbaar op commerci\u00eble schaal. De belangrijkste bronnen bevinden zich in Rusland, China, Zweden en Mexico. In India en Bangladesh is men voor drinkwater veelal afhankelijk van grondwater met een hoog arseengehalte. Daardoor komt er in beide landen veel chronische arseenvergiftiging voor, waar jaarlijks veel mensen aan sterven.\nIsotopen.\nVan arseen komt \u00e9\u00e9n stabiel isotoop voor. Er is een aantal radioactieve isotopen bekend, maar daarvoor zijn vrijwel geen toepassingen.\nToxicologie en veiligheid.\nArseen en veel arseenverbindingen zoals arseen(III)oxide (rattenkruit) zijn extreem giftig. Binnen het menselijk lichaam richt het verwoestingen aan in het spijsverteringskanaal, veelal met dodelijke afloop. Toediening van kleine hoeveelheden over een lange tijd veroorzaakt symptomen die op een natuurlijke maag-darmontsteking lijken.\nToepassingen.\nVroegere toepassingen.\nArseen als moordwapen.\nOmdat het vrijwel niet te detecteren was, zijn in het verleden veel moorden gepleegd door de slachtoffers te vergiftigen met arseenverbindingen. Arseen is wellicht de stof die in de geschiedenis voor gifmoord het meest werd gebruikt. Verondersteld wordt wel dat Napoleon Bonaparte op deze wijze aan zijn einde is gekomen; bij onderzoek bleek dat zijn lichaam grote hoeveelheden arseen bevatte. Italiaans onderzoek in 2008 heeft echter aangetoond dat mensen in Napoleons tijd aan 100 maal hogere doses arseen blootstonden dan tegenwoordig. Dit zou komen omdat arseen toen veel gebruikt werd in bijvoorbeeld lijm en verf. Napoleon bleek geen hogere hoeveelheid arseen in zijn lichaam te hebben gehad dan zijn vrouw en zoon. Pas na de uitvinding van de marshtest werd het mogelijk om zelfs zeer lage concentraties van dit element aan te tonen. Daar arseen in de haren en nagels wordt opgeslagen, kan het, ook lang na de dood, in het laboratorium aangetoond worden.\nAls prepareermiddel.\nIn de taxidermie, het opzetten van een dier, werd arseen gebruikt om geprepareerde specimina te beschermen tegen insecten zoals motten, het spekkevertje en de museumkever. De toepassing was niet zozeer gericht op het weghouden van insecten, maar veeleer op het doden ervan alvorens ze hun vernietigende werk konden voortzetten.\nBij het prepareren gebruikte men, afhankelijk van het soort op te zetten dier, een pasta die bestond uit arseen, zeepvlokken, water, kamfer, krijt en kalium. Deze pasta werd na het villen met behulp van een penseel aangebracht. Deze methode werd vooral voor kleine specimina gebruikt, van vogels tot maximaal de maat van een vos. Bij grotere dieren werden de huiden eerst gelooid, waarna een laagje van deze pasta aan de binnenzijde werd aangebracht. Ook werd de huid wel gedompeld in een bad met arseen.\nHet gebruik van arseen heeft bij taxidermisten in vroeger tijden legio gevallen van blindheid en zwerende wonden veroorzaakt. Wegens de hoge toxiciteit wordt de stof door taxidermisten vrijwel niet meer gebruikt. Er zijn nu producten in de handel die minstens even doeltreffend zijn, zonder de risico's van arseen."}
{"id": "4379", "revid": "1302380", "url": "https://nl.wikipedia.org/wiki?curid=4379", "title": "Seleen", "text": "Seleen of selenium is een scheikundig element met symbool Se en atoomnummer 34. Het is een grijs niet-metaal.\nOntdekking.\nSeleen werd in 1817 door J\u00f6ns Jacob Berzelius ontdekt tijdens het onderzoeken van telluur in residuen die door een zwavelzuurfabriek waren gedumpt. Pas vanaf ongeveer 1970 werden er steeds meer toepassingen gevonden voor seleen.\nDe naam is afkomstig van het Griekse \"sel\u00e8n\u00e8\" (\u03c3\u03b5\u03bb\u03ae\u03bd\u03b7), dat \"maan\" betekent. Deze naam is gekozen omdat het element werd aangetroffen samen met telluur, vernoemd naar het Latijnse \"tellus\", \"aarde\".\nToepassingen.\nIn 1873 ontdekte de Engelsman Willoughby Smith, samen met zijn assistent Joseph May, dat seleen over fotovolta\u00efsche eigenschappen beschikt, waarbij licht direct wordt omgezet in elektriciteit. Daarnaast is seleen ook fotogeleidend; onder invloed van licht neemt de elektrische geleiding sterk toe. Daarom wordt het vooral gebruikt in de opto-elektronica.\nSeleen kan in veel organische moleculen die zwavel bevatten het zwavelatoom vervangen. Daarbij blijven veel eigenschappen behouden. Deze vervanging is zelfs in eiwitmoleculen mogelijk: door bacteri\u00ebn in een medium te kweken waarin het aminozuur methionine is vervangen door seleno-methionine, kan men een seleenhoudende variant van geproduceerde eiwitten isoleren. Bij deze varianten is het veel eenvoudiger dan bij de gewone eiwitten met behulp van r\u00f6ntgendiffractie de structuur te bepalen.\nOpmerkelijke eigenschappen.\nSeleen beschikt over de opmerkelijke eigenschap om licht om te zetten in elektriciteit. In het donker is seleen een slechte elektrische geleider, maar de geleidbaarheid kan, evenredig met de intensiteit van het invallende licht, duizendvoudig toenemen.\nSeleen kan in meerdere allotrope toestanden voorkomen. In poedervorm is seleen rood of zwart. In kristalvorm is seleen metalliek grijs of donkerrood.\nVerschijning.\nSeleen is een bijproduct dat achterblijft bij de winning van lood, zilver of koper. Hierbij wordt met behulp van elektrolyse het seleen ge\u00efsoleerd. Zuivere seleenmineralen zoals clausthaliet en naumaniet komen voor, maar zijn zeldzaam.\nIsotopen.\nBehalve vijf stabiele seleenisotopen is er een groot aantal radioactieve isotopen bekend, met halveringstijden vari\u00ebrend van enkele minuten tot vele miljoenen jaren.\nVoeding.\nSeleen is een voor de mens belangrijk sporenelement, dat we voor een groot deel via onze voeding binnenkrijgen. De aanbevolen dagelijkse hoeveelheid voor volwassenen is 55 \u03bcg per dag.\nEen gebrek aan seleen in de voeding kan leiden tot cardiomyopathie.\nVooral Amerikaanse tarwe kan een belangrijke bijdrage leveren. Seleen zit ook in voedingssupplementen, maar hiermee moet worden opgepast, omdat bij een opname van meer dan 450 \u03bcg per dag seleen schadelijk is.\nToxicologie en veiligheid.\nWaterstofselenide en andere seleenverbindingen zijn erg giftig. De effecten daarvan zijn vergelijkbaar met die van veel arseenverbindingen. Bij een grote inname van seleen kunnen zwavelatomen, in de zwavelhoudende moleculen die een zweetgeur veroorzaken, vervangen worden door seleenatomen. De zweetgeur wordt hierdoor sterker en onplezieriger. Tevens leidt seleenvergiftiging tot nagelafwijkingen en een knoflookadem."}
{"id": "4380", "revid": "45745", "url": "https://nl.wikipedia.org/wiki?curid=4380", "title": "Broom (element)", "text": "Broom is een scheikundig element met symbool Br en atoomnummer 35. Het element behoort tot de groep van de halogenen. Als enkelvoudige stof vormt het diatomische moleculen dibroom (Br2), een stof die op aarde niet in de natuur voorkomt. Het element komt vooral voor onder de vorm van zouten, vooral bromiden en bromaten.\nOntdekking.\nBroom (het Griekse woord \u03b2\u03c1\u1ff6\u03bc\u03bf\u03c2 (br\u014dmos = \"stinkend\") werd in 1826 ontdekt door de Franse chemicus Antoine-J\u00e9r\u00f4me Balard toen hij experimenteerde met residuen uit verdampt zeewater. Hij isoleerde een stof die een nieuw element leek te zijn. Zijn oudere collega Joseph-Louis Gay-Lussac bevestigde de ontdekking. Broom werd voor het eerst industrieel geproduceerd rond 1860.\nToepassingen.\nElementair broom wordt op grote schaal gebruikt voor het maken van broomhoudende verbindingen die in de industrie en landbouw worden toegepast. Vroeger werd broom veel gebruikt voor het fabriceren van ethyleendibromide; een toevoeging aan loodhoudende brandstof om het kloppen of pingelen van de motor tegen te gaan.\nVanwege de schadelijke effecten hiervan op het milieu wordt dit tegenwoordig vrijwel niet meer gebruikt. Broom wordt wel veelvuldig gebruikt in boorvloeistoffen en in het verleden in pesticiden (meestal in de vorm methylbromide), ook wordt het gebruikt in verfstoffen, parfums, in de farmaceutische industrie en voor fotochemicali\u00ebn.\nGebroneerde hydanto\u00efnedrivaten zijn zeer effici\u00ebnte biociden voor het steriliseren van zwembadwater, afvalwater en houtpulp. Polymeren vormen een kleine maar belangrijke markt voor broom. Met bijvoorbeeld broombutylrubber worden \"tubeless\" banden luchtdicht gemaakt.\nDecabromodifenylether (DBDE of deca BDE) werd gebruikt als brandvertragend middel, maar door aangescherpte milieuwetgeving loopt het gebruik hiervan terug; in Canada en de Europese Unie is het middel intussen verboden. Omdat broom met protonen reageert tot waterstofbromide en omdat beiden te verpompen zijn wordt broom ook toegepast in een waterstofbromide-flowbatterij.\nOpmerkelijke eigenschappen.\nBroom is het enige niet-metallische element dat vloeibaar is bij standaardtemperatuur en -druk. Onder deze omstandigheden verdampt het gemakkelijk. De roodbruine damp lijkt op stikstofdioxide, maar heeft een karakteristieke chloorachtige geur. Broom is slechts matig oplosbaar in water en zeer goed in koolstofdisulfide. Net als de andere halogenen reageert het makkelijk met veel andere elementen.\nBroom is een reagens op dubbele bindingen.\nVerschijning.\nVan nature komt broom voor in bromiden, die in lage concentraties voorkomen in zeewater. Ook in zoutmijnen vindt men kaliumbromide en kaliumbromaat.\nJaarlijks wordt meer dan 380.000 ton broom gewonnen. De belangrijkste producenten zijn de Verenigde Staten, China en Isra\u00ebl.\nIsotopen.\nVan broom komen op aarde van nature twee stabiele isotopen (79Br en 81Br) in nagenoeg identieke verhouding voor. Daarnaast is er een aantal radioactieve isotopen bekend met halveringstijden van meestal enkele uren.\nToxicologie en veiligheid.\nElementair broom is voor mensen zeer giftig. Op de huid aangebracht leidt het tot gele vlekken, die na enige tijd weer verdwijnen. Als het langer kan inwerken, dan sterft de huid af en ontstaan diepe, moeilijk te genezen wonden. Het veroorzaakt bij inademing keelpijn, kortademigheid en duizeligheid, zelfs bij lage concentraties van enkele tientallen ppm. Inslikken kan leiden tot ernstige beschadigingen aan het maag-darm stelsel. Broomdamp irriteert de ogen in ernstige mate. Anorganische bromiden als NaBr en KBr zijn daarentegen veel minder giftig en werden in het verleden zelfs voor medicinale doeleinden gebruikt in vrij grote doses."}
{"id": "4381", "revid": "75723", "url": "https://nl.wikipedia.org/wiki?curid=4381", "title": "Krypton (element)", "text": "Krypton is een scheikundig element met symbool Kr en atoomnummer 36. Het is een kleurloos edelgas.\nOntdekking.\nIn 1898 is krypton ontdekt door William Ramsay en Morris Travers.\nHet bleef over bij de ontleding van vloeibare lucht na het verwijderen van water, zuurstof, stikstof, helium en argon. Een week later ontdekte het duo op dezelfde manier ook neon.\nDe naam \"krypton\" is afkomstig van het Griekse \"kryptos\", wat \"verborgen\" betekent.\nToepassingen.\nKrypton is duur (30 tot 65 dollar per liter) en in de meeste gevallen te vervangen door goedkopere edelgassen. Daarom wordt het slechts op zeer beperkte schaal industrieel toegepast. Enkele gebieden waar krypton wel wordt gebruikt zijn:\nOpmerkelijke eigenschappen.\nKrypton is een edelgas dat bekendstaat om de scherpe groene en oranjerode lijnen in het spectrum.\nVerschijning.\nIn de aardse atmosfeer komt krypton voor in een concentratie van ongeveer 1 ppm. In de atmosfeer van Mars is die concentratie ongeveer 0,3 ppm. Krypton wordt uit de lucht gewonnen met behulp van fractionele destillatie. Hoewel krypton een edelgas is, lijkt het erop dat er toch verbindingen mogelijk zijn. Er zijn in het verleden al kleine hoeveelheden kryptondifluoride geproduceerd en er is melding gemaakt van de moleculaire ionen ArKr+, KrH+ en KrXe+.\nIsotopen.\nIn de natuur komen zes stabiele isotopen van krypton voor. Daarnaast zijn er ongeveer 18 instabiele isotopen bekend waarvan alleen 78Kr in de natuur voorkomt.\nToxicologie en veiligheid.\nKrypton is niet brandbaar en niet giftig, maar in hoge concentraties kan het verstikkend werken door verdringing van zuurstof."}
{"id": "4382", "revid": "1251377", "url": "https://nl.wikipedia.org/wiki?curid=4382", "title": "Rubidium", "text": "Rubidium is een scheikundig element met symbool Rb en atoomnummer 37. Het is een zilverwit alkalimetaal.\nOntdekking.\nRubidium is in 1861 ontdekt door de Duitse wetenschappers Robert Bunsen en Gustav Kirchhoff tijdens het bestuderen van het mineraal lepidoliet met behulp van een spectroscoop.\nV\u00f3\u00f3r ongeveer 1920 werd het element voornamelijk gebruikt voor onderzoek, later kwamen er ook industri\u00eble toepassingen.\nDe naam \"rubidium\" is afkomstig van het Latijnse \"rubidus\", dat \"diepste rood\" betekent, vanwege de twee karakteristieke heldere rode spectraallijnen.\nToepassingen.\nRubidium is erg elektropositief en kan dus makkelijk ge\u00efoniseerd worden. Dit is vrijwel de enige eigenschap waarom dit element op industrieel niveau wordt toegepast. Hoewel cesium en xenon er geschikter voor zijn, kan rubidium ook worden toegepast als aandrijfmiddel in ionenmotoren. Andere toepassingen zijn:\nOpmerkelijke eigenschappen.\nMet een smeltpunt van 39\u00a0\u00b0C kan (verontreinigd) rubidium soms bij kamertemperatuur al vloeibaar worden. Net als alle andere alkalimetalen is rubidium erg reactief en ontbrandt het spontaan bij aanraking met lucht en water, waarbij rubidiumhydroxide wordt gevormd. In de vorm van rubidiumzilverjodide heeft het van alle bekende ionische kristallen de grootste geleidbaarheid bij kamertemperatuur; bij 20\u00a0\u00b0C is deze vergelijkbaar met die van verdund zwavelzuur.\nVerschijning.\nRubidium komt in ruime mate voor in de aardkorst. Op de ranglijst van meest voorkomende elementen staat het op de 16de plaats. Doordat het zeer verspreid voorkomt is het lastig te delven. Van nature komt rubidiumoxide in sporen (tot 1%) voor in de mineralen leuciet, polluciet, carnalliet en zinnwaldiet. In lepidoliet wordt het aangetroffen in hoeveelheden tot 1,5%, dit is commercieel gezien de belangrijkste bron. Soms wordt rubidium aangetroffen in mineralen die hoofdzakelijk uit andere alkalimetalen bestaan. In die gevallen wordt rubidium als bijproduct gewonnen.\nIsotopen.\nEr is een groot aantal isotopen van rubidium bekend. Naast het enige stabiele isotoop rubidium-85 (72%) komt alleen het radioactieve isotoop rubidium-87 (28%) van nature op aarde voor. Uit de verhouding strontium-87/rubidium-87 kunnen geologen opmaken wat de leeftijd van een steen is.\nToxicologie en veiligheid.\nRubidium reageert heftig met lucht en water en veroorzaakt daarbij brand. Daarom moet dit metaal in olie worden bewaard."}
{"id": "4383", "revid": "189443", "url": "https://nl.wikipedia.org/wiki?curid=4383", "title": "Strontium", "text": "Strontium is een scheikundig element met symbool Sr en atoomnummer 38. Het is een zilverwit aardalkalimetaal.\nOntdekking.\nAdair Crawford slaagde er in 1790 in om het mineraal strontianiet te onderscheiden van verschillende bariummineralen. Martin Heinrich Klaproth ontdekte acht jaar later het strontium zelf. Het werd in 1808 door Sir Humphry Davy voor het eerst met behulp van elektrolyse ge\u00efsoleerd. Zuiver strontium werd 47 jaar later verkregen door de Duitse chemicus Robert Bunsen.\nHet element is naar de plaats Strontian genoemd in het westen van Schotland, waar strontiumhoudende mineralen voor het eerst werden ontdekt.\nToepassingen.\nIndustrie.\nStrontiumverbindingen werden voornamelijk gebruikt in het glas van beeldbuistelevisies om de vrijgekomen r\u00f6ntgenstraling te absorberen. Strontiumferriet SrO(Fe2O3)6 is een goedkoop magnetisch materiaal. Het wordt toegepast in kleine elektromotoren, generatoren en luidsprekers. \nAndere toepassingen zijn:\nTen slotte worden strontiumnitraat, strontiumcarbonaat en strontiumchloraat in de pyrotechniek gebruikt, omdat ze de vlammen een karmijnrode kleur geven.\nGeochemie.\nZeewater bevat van nature een wereldwijd gelijke concentratie opgeloste Sr2+-ionen. Organismen die hun skelet opbouwen uit het mineraal aragoniet CaCO3 nemen daarbij in hun kristalstructuur op de plek van calcium strontium op, in ongeveer dezelfde Sr/Ca-verhouding waarmee de twee elementen in het water voorkomen. Als de kalkskeletjes in sediment terechtkomen en begraven raken zal onder invloed van de temperatuur rekristallisatie optreden, waarbij aragoniet wordt omgezet naar calciet, ook CaCO3. Het strontium wordt bij deze omzetting afgestoten en komt in het grondwater terecht.\nStrontiumanalyse.\nRubidium-strontiumdatering is tegenwoordig een veel toegepaste methode bij het onderzoek van menselijke skeletresten. Strontium komt via verwering terecht in het grondwater en vervolgens via de voedselketen in de botten en het tandglazuur van levende wezens. Doordat tandglazuur tijdens de kinderjaren wordt gevormd en daarna onveranderd blijft, geeft de strontiumverhouding in het glazuur een indicatie van de regio waarin een individu is opgegroeid.\nOpmerkelijke eigenschappen.\nZoals alle aardalkalimetalen reageert strontium met water en zuurstof, maar heftiger dan magnesium en calcium. Het verbrandt in aanwezigheid van zuurstof en bij temperaturen vanaf ook in een omgeving met stikstofgas. Daarbij vormt het respectievelijk strontiumoxide en strontiumnitride. Het is een breekbaar metaal en opmerkelijk zachter dan calcium.\nStrontium zit in enkele soorten tandpasta tegen tandbederf.\nVerschijning.\nOp aarde is strontium een algemeen voorkomend element; het gemiddelde gehalte in de aardkorst bedraagt 0,014 procent. De meest voorkomende verschijningsvormen zijn als het mineraal celestien (strontiumsulfaat, SrSO4) en strontianiet (strontiumcarbonaat, SrCO3). Celestien komt vaak geconcentreerd in de aardkorst voor en is daarom aantrekkelijk voor de winning. Er zijn vooral strontiummijnen in het noorden van Engeland en Schotland.\nIsotopen.\nEr komen op aarde vier stabiele strontiumisotopen voor, waarvan 88Sr met zo'n 82% het meest. Er zijn 16 radioactieve isotopen bekend. 90Sr met een halveringstijd van ongeveer 29 jaar is een product van kernproeven en ongelukken met nucleaire installaties en kan gezondheidsproblemen veroorzaken omdat het in botten calcium vervangt. 89Sr wordt in de geneeskunde onder andere voor pijnbestrijding gebruikt bij botmetastasen door bijvoorbeeld prostaatkanker.\n87Sr is het vervalproduct van 87Rb, deze vervalreactie wordt gebruikt bij de rubidium-strontiumdatering in de geochemie. De halveringstijd is zo hoog (47,5 Ga) dat deze methode alleen geschikt is om oudere gesteenten te dateren.\nHet verval van 87Rb heeft geen invloed op de verhouding 87Sr/86Sr in grondwater, dat hooguit residentietijden heeft van enkele honderdduizenden jaren. Bovendien verandert deze verhouding niet door fractionatie tijdens reacties tussen gesteente en grondwater, dat daardoor na enige tijd dezelfde verhouding heeft als het gesteente waarin het zich bevindt. Oudere gesteenten bevatten relatief veel radiogeen 87Sr, gesteenten die silicaten bevatten meer 87Sr dan bijvoorbeeld carbonaatgesteente. De 87Sr/86Sr verhouding wordt daarom ook gebruikt om de oorsprong en stroming van grondwater te traceren.\nToxicologie en veiligheid.\nStrontium in zuivere vorm reageert heftig met water en zuurstof. Daarom moet het onder olie worden opgeslagen. Strontium wordt in het menselijk lichaam geabsorbeerd alsof het calcium is. Stabiele isotopen leveren in dat geval geen grote problemen op, maar radioactieve wel omdat hierdoor verschillende vormen van kanker kunnen ontstaan alsmede allerlei botziektes."}
{"id": "4384", "revid": "63627856", "url": "https://nl.wikipedia.org/wiki?curid=4384", "title": "Yttrium", "text": "Yttrium is een scheikundig element met symbool Y en atoomnummer 39. Het is een zilverwit overgangsmetaal.\nOntdekking.\nIn 1794 is yttriumoxide (Y2O3) ontdekt in het mineraal gadoliniet door de Finse chemicus en geoloog Johan Gadolin. Later is het in 1828 voor het eerst ge\u00efsoleerd door Friedrich W\u00f6hler door yttriumchloride (YCl3) te reduceren met kalium.\nHet element is genoemd naar de Zweedse groeve Ytterby. In de omgeving werden en worden lanthanidehoudende mineralen gevonden waarin ook vaak yttrium wordt aangetroffen. Andere elementen die naar deze stad zijn vernoemd zijn erbium, terbium en ytterbium.\nZevalin.\nRond 2007 is onderzoek gedaan naar het gebruik van een radioactieve isotoop van yttrium in cytostatica. Pati\u00ebnten met een bepaalde vorm van non-hodgkinlymfoom (NHL) lijken baat te hebben bij behandeling met ibritumomab tiuxetan (handelsnaam Zevalin): radioactief 90Y met een halveringstijd van 2,46 dagen, is gekoppeld aan monoklonale antilichamen die gericht zijn tegen specifieke antigene determinanten (herkenbare oppervlaktestructuren) van de tumorcellen. Anno 2020 wordt Zevalin gebruikt bij volwassen pati\u00ebnten met folliculair B-cel NHL.\nDe antilichamen, die dus radioactief yttrium meedragen, binden zich aan de tumorcellen. Daardoor zal de radioactiviteit, die de cellen vernietigt, zich in het tumorweefsel kunnen concentreren. Doordat de straling precies op de juiste plek afgegeven wordt, wordt het omringende gezonde weefsel gespaard.\nOpmerkelijke eigenschappen.\nYttrium wordt net als scandium meestal tot de lanthaniden gerekend, omdat zijn ionenstraal vergelijkbaar is met die van de zogenaamde yttriagroep. Onder normale omstandigheden is het metaal vrij stabiel, maar als fijn verdeeld poeder kan het makkelijk ontbranden in aanwezigheid van zuurstof.\nVerschijning.\nIn vrijwel alle mineralen waarin lanthaniden voorkomen wordt ook yttrium aangetroffen. Ook in uraniumerts komt yttrium regelmatig voor. De concentraties daarin zijn echter te laag om het daaruit op commerci\u00eble basis te winnen. De meest gebruikte yttriumbronnen zijn de mineralen monaziet en bastn\u00e4siet die tot 3% respectievelijk 0,2% yttrium in verbindingen bevatten. De meest toegepaste isolatiemethode is het reduceren van yttriumfluoride met metallisch calcium. Desalniettemin is het een erg lastig karwei om yttrium te scheiden van andere lanthaniden.\nStenen die met de Apollo 11 van de maan terug naar de aarde werden gebracht, bleken relatief hoge concentraties yttrium te bevatten.\nIsotopen.\nIn de natuur komt er \u00e9\u00e9n stabiele yttriumisotoop voor (89Y). De stabielste radioactieve isotoop is 88Y met een halveringstijd van iets meer dan 100 dagen. 90Y komt samen met het strontiumisotoop 90Sr vrij bij kernproeven.\nToxicologie en veiligheid.\nYttriumverbindingen worden in het algemeen als zeer giftig beschouwd. Sommige yttriumzouten kunnen kankerverwekkend zijn."}
{"id": "4385", "revid": "228541", "url": "https://nl.wikipedia.org/wiki?curid=4385", "title": "Zirkonium", "text": "Zirkonium is een scheikundig element met symbool Zr en atoomnummer 40. Het is een goudkleurig overgangsmetaal.\nOntdekking.\nZirkonium is in 1789 ontdekt door de Duitse scheikundige Martin Heinrich Klaproth tijdens het onderzoeken van een jargon, een lichte zirkoon, uit Sri Lanka. Hij noemde het nieuwe element \"Zirkonerde\" (\"zirconia\").\nIn 1824 is het in onzuivere vorm voor het eerst ge\u00efsoleerd door de Zweedse chemicus J\u00f6ns Jacob Berzelius door een mengsel van kalium en zirkoniumfluoride te verhitten. Pas in 1914 is zirkonium in zuivere vorm ge\u00efsoleerd.\nDe naam \"zirkonium\" is afgeleid van het mineraal zirkoon, waarin het aangetroffen werd. De naam zirkoon is te herleiden tot het Perzische \"zarg\u016bn\", dat goudkleurig betekent. Het is via onder meer het Arabisch en het Frans in het Nederlands terechtgekomen.\nToepassingen.\nZirkonium wordt in de industrie voornamelijk gebruikt als zirkoon (ZrSiO4) voor het maken van mallen die gebruikt worden bij het gieten van andere metalen en het polijsten van keramische materialen. Zirkoon wordt ook wel gebruikt als \"natuurlijke edelsteen\" in juwelen. Andere toepassingen zijn:\nToepassingen van zirkonium(IV)oxide.\nZirkonium(IV)oxide wordt hoofdzakelijk gebruikt als keramisch materiaal. Toepassingen zijn:\nOpmerkelijke eigenschappen.\nZirkonium is lichter dan staal en de hardheid (Mohs 5) is vergelijkbaar met die van gelegeerd staal. Het metaal is bijzonder corrosiebestendig tegen veel chemicali\u00ebn, maar in fijn verdeelde toestand verbrandt het in aanwezigheid van dizuurstof. Als glad en stabiel zirkonium langdurig verhit en bestraald wordt, wordt het bros en kan het gaan verpoederen, waarbij het brandbaar wordt. Bij temperaturen boven de 900\u00a0\u00b0C wordt ook glad gepolijst zirkonium onder water snel bros, waarna het progressief oxideert en verder verbrost. Daarbij komt waterstof vrij, dat het verbrossen verder bevordert.\nBij temperaturen onder 35 K worden zirkonium-zink-legeringen magnetisch.\nVerschijning.\nIn de natuur komt zirkonium niet in vrije vorm voor. De belangrijkste bron voor commerci\u00eble winning is het mineraal zirkoon dat in grote hoeveelheden wordt aangetroffen in de aardbodem van Australi\u00eb, Brazili\u00eb, India, Rusland en de Verenigde Staten. Vaak is zirkonium een bijproduct van de winning van de titanium mineralen zoals ilmeniet en rutiel.\nVoor het isoleren van zirkonium wordt vaak het Krollproces gebruikt waarbij zirkoniumchloride wordt gereduceerd met magnesium. Zirkonium is ook te isoleren door middel van het Van Arkel-de Boerproces.\nIn sommige sterren komt zirkonium veel voor. Ook in de zon en in meteorieten wordt zirkonium aangetroffen. De maanstenen die met de Apollomissies mee terugkwamen, bevatten veel hogere concentraties zirkoniumoxide dan aardse stenen.\nIsotopen.\nIn de natuur komen vier stabiele isotopen voor en \u00e9\u00e9n radioactieve met een extreem lange halveringstijd. In totaal zijn er ongeveer 20 radioactieve zirkonium-isotopen bekend.\nToxicologie en veiligheid.\nMetallisch zirkonium heeft vrijwel geen invloed op het menselijk lichaam en is daardoor onschadelijk. Dat geldt niet voor de meeste zirkoniumverbindingen, hoewel de giftigheid daarvan vaak minimaal is. In poedervorm kan zirkonium irritatie opwekken. Als het poeder in de ogen terechtkomt is medische hulp nodig. Zirkoniumpoeder is erg brandbaar."}
{"id": "4386", "revid": "67796053", "url": "https://nl.wikipedia.org/wiki?curid=4386", "title": "Niobium", "text": "Niobium is een scheikundig element met symbool Nb en atoomnummer 41. Het is een glanzend wit overgangsmetaal. Het krijgt een typerende blauwe glans als het langere tijd aan de lucht wordt blootgesteld bij kamertemperatuur.\nOntdekking.\nNiobium is in 1801 ontdekt door de Engelse chemicus Charles Hatchett toen hij het mineraal columbiet onderzocht dat hem door John Winthrop, de eerste gouverneur van Connecticut, was toegestuurd. Hij noemde het nieuwe element columbium, naar Columbia, een allegorische benaming voor de Verenigde Staten.\nIn 1809 concludeerde de Engelse chemicus William Hyde Wollaston ten onrechte dat tantalium en columbium identiek waren.\nDe Duitse chemicus Heinrich Rose vond in 1846 dat in tantaliumerts zich een tweede element bevond en hij noemde het niobium.\nHet metaal is voor het eerst ge\u00efsoleerd door Christian Wilhelm Blomstrand in 1864 door niobiumchloride te verhitten in een atmosfeer van waterstof.\nIn 1864\u20131865 werd duidelijk dat niobium en columbium hetzelfde element waren en verschilden van tantalium. Gedurende een eeuw werden beide namen gebruikt. In Amerika en in de metallurgie werd voornamelijk de naam columbium en in Europa de naam niobium gebruikt.\nIn 1950, na honderd jaar onenigheid over de benaming, werd door de IUPAC (International Union of Pure and Applied Chemistry) tot de eenduidige naam niobium besloten, naar Niobe, een figuur uit de Griekse mythologie, dochter van Tantalos en Dione.\nToepassingen.\nDe belangrijkste toepassing van niobium is bij de productie van sommige roestvaststaalsoorten. Daarnaast wordt niobium op kleine schaal gebruikt voor andere toepassingen:\nVerder vindt niobium toepassing in supergeleiders.\nOpmerkelijke eigenschappen.\nChemisch gezien vertoont niobium zeer veel overeenkomsten met tantalium; een element dat in het periodiek systeem direct onder niobium staat. Van alle supergeleidende elementen blijft niobium tot de hoogste temperatuur (9,3 K) supergeleidend. Het metaal oxideert aan de lucht bij 200\u00a0\u00b0C, maar ook als het bewerkt wordt bij lagere temperaturen moet het in een beschermende atmosfeer geplaatst worden.\nVerschijning.\nNiobium komt niet vrij in de natuur voor. De meest voorkomende vormen zijn de mineralen columbiet (ook wel niobiet geheten), pyrochloor en euxeniet. Mineralen waarin niobium voorkomt, bevatten meestal ook tantalium en staan ook bekend als coltan. De grootste niobium-producerende landen zijn Canada en Brazili\u00eb. In Nigeria, Congo en Rusland bevinden zich ook grote hoeveelheden niobiumerts in de aardbodem.\nIsotopen.\nHet enige stabiele isotoop dat in de natuur voorkomt is 93Nb. Daarnaast zijn er ongeveer 25 radioactieve isotopen bekend, waarvan 92Nb, 94Nb en 91Nb de langste halveringstijden hebben.\nToxicologie en veiligheid.\nMetallisch niobium speelt geen rol in de biologie, maar in poedervorm is het irriterend voor ogen en huid en kan het brandgevaarlijk zijn. Veel niobiumverbindingen zijn wel zeer giftig."}
{"id": "4389", "revid": "1057145", "url": "https://nl.wikipedia.org/wiki?curid=4389", "title": "Molybdeen", "text": "Molybdeen is een chemisch element met symbool Mo en atoomnummer 42. Het is een grijs overgangsmetaal.\nOntdekking.\nIn 1778 was de Zweedse chemicus Carl Wilhelm Scheele in staat om molybdeenoxide te isoleren uit mineralen. Vier jaar later isoleerde de Zweedse geoloog Peter Jacob Hjelm voor het eerst elementair molybdeen door het oxide te reduceren met koolstof.\nDe naam molybdeen komt van het Griekse \u039c\u03cc\u03bb\u03c5\u03b2\u03b4\u03bf\u03c2, \"molybdos\" en is te vertalen als \"op lood lijkend\".\nToepassingen.\nOngeveer 70% van al het wereldwijd geproduceerde molybdeen wordt in legeringen gebruikt, zoals in hastelloy. Molybdeen bevattend staal is aanmerkelijk sterker, corrosiebestendiger en beter bestand tegen temperatuurwisselingen dan normaal staal. Om die redenen vindt er veel toepassing van molybdeen plaats in raketmotoren en chemische pijpleidingen. Behalve als legeringselement wordt molybdeen in de chemie toegepast en slechts een paar procent wordt voor molybdeenmetaal gebruikt. Andere toepassingen van molybdeen zijn:\nOpmerkelijke eigenschappen.\nHet smeltpunt van bijna 2900 K is een van de hoogste die bij zuivere elementen wordt aangetroffen. Molybdeen is een essentieel sporenelement, een voedingsstof voor planten en komt voor in sommige enzymen zoals xanthine-oxidase.\nVerschijning.\nHoewel molybdeen in verschillende mineralen wordt aangetroffen zoals molybdeniet, powelliet en wulfeniet, is alleen molybdeniet commercieel aantrekkelijk. Molybdeniet, ook wel molybdeenglans geheten, wordt als zodanig gewonnen maar komt ook vrij als bijproduct van de koperwinning. Het gehalte zuivere molybdeen in het erts varieert van 0,01 tot 0,5%. De belangrijkste molybdeenmijnen zijn te vinden in de Verenigde Staten en China.\nMaanmonsters die met de Russische Loena 24-missie terugkwamen naar de aarde bevatten zuiver molybdeenmetaal.\nIsotopen.\nVan molybdeen komen zes stabiele en ongeveer 25 radioactieve isotopen voor. Het overgrote deel van de instabiele isotopen heeft halveringstijden in de orde van seconden. 100Mo heeft echter een halveringstijd van 1,2\u00b71019 jaar. In de isotopenindustrie wordt 99Mo gebruikt bij de productie van 99Tc.\nToxicologie en veiligheid.\nPoedervormig molybdeen en veel molybdeenverbindingen zijn in geringe mate giftig, maar vergeleken met de meeste andere zware metalen zijn er relatief grote hoeveelheden nodig voordat er schadelijke gevolgen optreden. Directe vergiftiging zal met molybdeen vrijwel niet voorkomen omdat daarvoor te grote hoeveelheden nodig zijn."}
{"id": "4390", "revid": "915222", "url": "https://nl.wikipedia.org/wiki?curid=4390", "title": "Technetium", "text": "Technetium is een scheikundig element met symbool Tc en atoomnummer 43. Het is een zilvergrijs overgangsmetaal, dat in 1937 werd ontdekt.\nOntdekking.\nHet werd ontdekt door de Italiaanse wetenschappers Carlo Perrier en Emilio Segr\u00e8 toen ze een molybdeenmonster onderzochten dat hen was toegestuurd door Ernest Lawrence. Het monster was op de Universiteit van Californi\u00eb - Berkeley in een cyclotron gebombardeerd met deuteriumkernen waardoor de isotoop 97Tc ontstond. Technetium was het eerste kunstmatig geproduceerde element. Het woord \"technetium\" verwijst naar het Griekse woord \"technetos\" (\u03c4\u03b5\u03c7\u03bd\u03b7\u03c4\u03cc\u03c2), wat \"kunstmatig\" betekent.\nTot die tijd bevond zich op de plaats van technetium een gat in het periodiek systeem. Dmitri Mendelejev had het bestaan van dit element al in 1869 voorspeld. In 1925 was de ontdekking van dit element al bekendgemaakt en \"masurium\" gedoopt door Ida Tacke en Werner Noddack, maar enige tijd later bleek de ontdekking op een vergissing te berusten.\nToepassingen.\nTechnetium wordt voor onderzoek en in de industrie veel gebruikt als bron van b\u00e8tastraling. Ammoniumpertechnetaat (NH4TcO4) is een krachtig roestwerend bestanddeel dat soms wordt toegevoegd aan staal. Binnen de nucleaire geneeskunde wordt de metastabiele technetiumisotoop 99mTc gebruikt als radiolabel aan bepaalde moleculen (bijvoorbeeld besilesomab of sulesomab). Hiermee kan fysiologische informatie verkregen worden. Afbeeldingen kunnen worden gemaakt met behulp van een gammacamera (scintigrafie of SPECT-scan).\nEigenschappen.\nChemisch gezien ligt technetium tussen mangaan en renium, elementen die zich in het periodiek systeem respectievelijk boven en onder technetium bevinden. Het metaal is oplosbaar in koningswater, salpeterzuur en geconcentreerd zwavelzuur, maar niet in zoutzuur. Bij temperaturen onder 11 K (\u2212262\u00b0C) wordt technetium supergeleidend.\nVerschijning.\nVan nature komt technetium op aarde vrijwel niet voor. Het wordt verkregen als splijtingsproduct van zware kernen zoals uranium-238 of door het bombarderen van molybdeen met neutronen. Sinds de ontdekking van technetium is men op zoek gegaan naar het element in de vrije natuur. In 1962 is het in Afrika in extreem lage concentraties gevonden in het mineraal uraniniet, waar het ontstaat door spontane splijting van uranium. De hoeveelheden zijn vanuit commercieel oogpunt volstrekt oninteressant.\nUit spectrumlijnen van sommige sterren (spectraalklasse S, M en N) blijkt technetium op andere plaatsen in het universum wel van nature voor te komen. Hierdoor is men tot nieuwe inzichten gekomen wat betreft de productie van zware elementen in sterren.\nIsotopen.\nDe stabielste radio-isotopen van technetium zijn 98Tc, 97Tc en 99Tc. In totaal zijn er ongeveer 25 verschillende technetiumisotopen geproduceerd met halveringstijden vari\u00ebrend van enkele uren tot miljoenen jaren.\nToxicologie en veiligheid.\nDoordat technetium in de natuur niet voorkomt is het vrijwel onmogelijk voor mensen om ermee in aanraking te komen. Mensen die met het materiaal werken zijn verplicht beschermende kleding te dragen. In de biologie speelt technetium geen rol."}
{"id": "4391", "revid": "62037", "url": "https://nl.wikipedia.org/wiki?curid=4391", "title": "Rodium", "text": "Rodium is een scheikundig element met symbool Rh en atoomnummer 45. Het is een zilverwit overgangsmetaal.\nOntdekking.\nRodium is in 1803 ontdekt door Engelse chemicus William Hyde Wollaston tijdens het onderzoeken van ruw platina-erts afkomstig uit Zuid-Amerika. Eerst loste hij het erts op in koningswater en neutraliseerde het zuur met natriumhydroxide. Door ammoniumchloride toe te voegen sloeg het platina neer en na het verwijderen van nog wat andere elementen bleven er rode rodiumchloridekristallen over. Hieruit werd door reductie met waterstofgas zuiver rodium ge\u00efsoleerd.\nDe naam \"rodium\" (vroeger \"rhodium\") komt van het Griekse \u1fe5\u03cc\u03b4\u03bf\u03bd, \"rhodon\", dat \"roos\" betekent.\nToepassingen.\nRodium wordt in de industrie weinig gebruikt. Het meest voorkomende gebruik is als toevoeging aan platina en palladium om deze metalen harder te maken.\nDergelijke legeringen worden gebruikt in gloeispiralen, thermokoppels, elektroden in bougies voor de luchtvaart, in trekstenen voor het vervaardigen van glasvezel, en voor smeltkroezen in laboratoria.\nAndere toepassingen zijn:\nOpmerkelijke eigenschappen.\nRodium is een zeer hard metaal met goede lichtweerkaatsende eigenschappen. Indien roodheet wordt het langzaam omgezet in zijn sesquioxide, rodium(III)oxide, maar bij nog hogere temperaturen keert het weer terug naar de metallische vorm. Chemisch vertoont rodium veel overeenkomsten met platina, maar de dichtheid is lager en het smeltpunt ligt hoger.\nVerschijning.\nEr zijn zeer weinig rodiumhoudende mineralen. Op de plaatsen waar rodium voorkomt is het veelal gemengd met platina, goud en palladium en het scheiden hiervan is een ingewikkeld en duur proces. De grootste bronnen zijn te vinden in de Oeral. In sommige streken in Noord-Amerika wordt rodium ook wel aangetroffen in koper- en nikkelsulfide. Wereldwijd bedraagt de jaarlijkse rodiumproductie nog geen 25\u00a0ton.\nEen tussenproduct bij de bereiding van het metaal is rodium(III)sulfaat.\nIsotopen.\nIn de natuur komt er op aarde \u00e9\u00e9n stabiele isotoop voor (rodium-103). Daarnaast zijn er ongeveer 20 radioactieve isotopen bekend waarvan de halveringstijden veelal niet langer dan een uur bedragen. Alleen rodium-101 en rodium-102 vormen hierop een uitzondering met respectievelijk 3,3 jaar en 207 dagen.\nToxicologie en veiligheid.\nIn water oplosbaar (gehydrateerd) rodium(III)chloride is in beperkte mate onderzocht en mogelijk kankerverwekkend. Metallisch rodium en andere rodiumverbindingen zoals in water onoplosbaar (niet gehydrateerd) rodium(III)chloride is onvoldoende onderzocht om eventuele giftigheid te kunnen vaststellen."}
{"id": "4392", "revid": "62037", "url": "https://nl.wikipedia.org/wiki?curid=4392", "title": "Palladium (element)", "text": "Palladium is een scheikundig element met symbool Pd en atoomnummer 46. Het is een zilverwit overgangsmetaal.\nOntdekking.\nPalladium is in 1803 ontdekt door William Hyde Wollaston tijdens het onderzoeken van ruw platinaerts uit Zuid-Amerika.\nPalladium is vernoemd naar de in 1802 ontdekte planeto\u00efde Pallas, die op haar beurt weer is vernoemd naar de Griekse godin Pallas Athena.\nToepassingen.\nAls poeder is palladium een goede katalysator en wordt het gebruikt in hydrogenerings- en dehydrogeneringsreacties; ook wordt het gebruikt bij het opwerken van petroleum in raffinaderijen. Als legering wordt het gebruikt in sieraden. Andere toepassingen:\nOpmerkelijke eigenschappen.\nPalladium is een zacht zilverwit metaal dat chemisch gezien op platina lijkt; het reageert niet met zuurstof uit de lucht. Het heeft de laagste dichtheid en het laagste smeltpunt van de metalen uit de platinagroep. Het is zacht en makkelijk bewerkbaar bij verwarming terwijl de sterkte en hardheid sterk toenemen bij lagere temperatuur. Palladium reageert sterk met zwavelzuur en salpeterzuur maar het lost slechts langzaam op in zoutzuur.\nHet metaal heeft de ongewone eigenschap dat het tot 900 maal zijn eigen volume aan waterstof kan opnemen bij kamertemperatuur, een eigenschap die het zeer geschikt maakt voor industri\u00eble hydrogeneringsreacties. Vermoed wordt dat er &lt;chem&gt;Pd2H&lt;/chem&gt; wordt gevormd, maar dit is tot nu toe speculatie.\nBekende oxidatietoestanden van palladium zijn +2, +3 en +4. Recent zijn palladiumverbindingen gemaakt waar palladium een oxidatiestaat +6 heeft.\nVerschijning.\nPalladium wordt meestal als ongebonden metaal gewonnen als bijproduct uit koper en nikkelertsen. Ook wordt het in de aardkorst aangetroffen in legeringen met goud en platina. De belangrijkste wingebieden liggen in Rusland (bij Norilsk), Zuid-Afrika, Canada, Verenigde Staten (VS) en Zimbabwe. De productie in 2019 was als volgt: Rusland 98 ton, Zuid-Afrika 81 ton, Canada 20 ton, VS 14 ton en het wereld totaal kwam uit op 227 ton. Naast de mijnbouw is recycling ook een belangrijke bron. In 2020 werd zo'n 102 ton palladium (inclusief platina) gewonnen uit schroot. Hiervan was 57 ton afkomstig uit katalysatoren van voertuigen in de Verenigde Staten.\nDe drie grootste mijnbouwbedrijven die palladium produceren zijn Nornikel, Impala Platinum en Anglo American Platinum. In 2020 was het Russische Nornikel veruit de grootste aanbieder met een wereldwijd marktaandeel van 44%. Impala en Anglo American hebben allebei een aandeel van zo'n 15% en deze drie leveren tezamen bijna driekwart van alle palladium. In 2020 lag het wereldwijde gebruik van palladium op 302 ton (2019: 345 ton), hiervan ging iets meer dan 80% naar katalysatoren van voertuigen. In het gebruik wordt voor twee derde voorzien uit de mijnen en de rest is afkomstig uit recycling.\nIsotopen.\nIn de natuur worden zes stabiele palladium isotopen aangetroffen. De meest stabiele radio-isotoop is 107Pd met een halveringstijd van enkele miljoenen jaren. De andere radioactieve isotopen hebben halveringstijden in de orde van dagen.\nToxicologie en veiligheid.\nPalladium zelf is ongevaarlijk, maar palladiumverbindingen moeten als giftig en kankerverwekkend beschouwd worden.\nHandel en belegging.\nPalladium is een kostbaar edelmetaal. Op de internationale goederenmarkten wordt de prijs uitgedrukt in Amerikaanse dollars per troy ounce (iets meer dan 31,1 gram). "}
{"id": "4393", "revid": "793360", "url": "https://nl.wikipedia.org/wiki?curid=4393", "title": "Cadmium", "text": "Cadmium is een scheikundig element met symbool Cd en atoomnummer 48. Het is een zilvergrijs overgangsmetaal.\nOntdekking.\nCadmium werd in 1817 ontdekt door de Duitse chemicus Friedrich Strohmeyer als een onzuiverheid in het mineraal calamiet (zinkcarbonaat). Gedurende zo'n 100 jaar was Duitsland het enige land ter wereld dat op grote schaal cadmium produceerde.\nAlhoewel vandaag de dag bekend is dat cadmium en cadmiumverbindingen uiterst giftig zijn, stelde de \"Britse Pharmaceutical Codex\" in 1907 dat cadmiumjodide in de geneeskunde toegepast kon worden ter bestrijding van enkele ziekten.\nIn 1927 is door de International Conference on Weights and Measures de meter geherdefinieerd op basis van de rode spectraallijn van cadmium. In 1960 is de definitie opnieuw herzien (zie krypton).\nDe naam \"cadmium\" is afkomstig van het Latijnse \"cadmia\" (Grieks: \"kadmeia\", \u03ba\u03b1\u03b4\u03bc\u03b5\u03af\u03b1), een oude benaming voor zinkcarbonaat.\nToepassingen.\nIn laagsmeltende legeringen (bijvoorbeeld soldeer) en in legeringen met grote slijtvastheid en weerstand tegen metaalmoeheid wordt cadmium regelmatig gebruikt. Het heeft ook elektrochemische toepassingen, onder andere in ijkcellen met een standaard elektromotorische kracht. Het wordt gebruikt als fosforescent in televisiebuizen en zowel het sulfide CdS als het selenide CdSe zijn belangrijke halfgeleiders. CdS wordt wel als gele of rode verfkleurstof gebruikt en in de lichtgevoelige laag in trommels (drum) van kopieermachines en laserprinters. Cadmium werd ook gebruikt in oplaadbare batterijen, accu's. Sinds januari 2005 is dit verboden door de Europese Unie.\nVerder wordt cadmium gebruikt in de legering woodsmetaal en voor sommige soorten hobbyverf.\nVanwege zijn grote invangvermogen voor neutronen wordt cadmium ook gebruikt in regelstaven voor kernreactoren.\nOpmerkelijke eigenschappen.\nHet metaal is zacht en blauwig wit. Cadmiumchemie wordt beheerst door de elektronenconfiguratie van het tot de zinkgroep behorende element: 4d105s2. De d-elektronen zijn in deze groep een binnenschil geworden, zodat alleen de twee 5s elektronen belangrijk zijn. Het element vormt daarom vrijwel uitsluitend Cd2+-ionen.\nHet metaal heeft een relatief laag kookpunt van 765\u00a0\u00b0C. Dit weerspiegelt het feit dat de afstand (in energie) tot de 5p niveaus al vrij groot is, zodat de 5s2 configuratie al enigszins als een gesloten schil fungeert. Bij kwik is dat nog meer het geval.\nCadmium wordt ook wel gebruikt in een legering met goud, zodat groen goud ontstaat.\nVerschijning.\nCadmiumhoudende ertsen zijn relatief zeldzaam. Het enige mineraal dat noemenswaardige hoeveelheden cadmium bevat is greenockiet, waarin het als cadmiumsulfide (CdS) voorkomt. Het wordt vrijwel altijd aangetroffen in combinatie met sfaleriet, dat uit zinksulfide (ZnS) bestaat. Cadmium is een bijproduct van de zinkwinning en in mindere mate van lood- en koperwinning. Daarnaast is zo'n 10% van het wereldwijd gebruikte cadmium afkomstig uit de recycling van batterijen en andere cadmiumhoudende consumentengoederen.\nIsotopen.\nVan nature komen er op aarde zes stabiele cadmiumisotopen voor. Daarnaast zijn er 27 radio-isotopen bekend, waarvan 113Cd met een halveringstijd van 7,7\u00b71015 jaar het langst leeft en ook nog zo'n 12% van het totaal aanwezige cadmium uitmaakt. De overige radioactieve isotopen, waaronder cadmium-103, hebben halveringstijden in de orden van dagen, uren en minuten.\nToxicologie en veiligheid.\nCadmium is een van de weinige elementen die totaal geen bekende functie heeft in hogere organismen. Wel zijn er bepaalde diatomee\u00ebn bekend die cadmium als cofactor in het enzym carbonaatdehydratase gebruiken in plaats van zink. Zelfs in zeer lage concentraties zijn metallisch cadmium en cadmiumverbindingen uiterst giftig doordat ze accumuleren in organismen en ecosystemen. Ge\u00efnhaleerde cadmiumdampen kunnen grote schade aanrichten met fatale gevolgen in de nieren en luchtwegen. Via orale toediening kan cadmium schade aanrichten in de lever en nieren. Van veel cadmiumverbindingen is bekend of wordt anders sterk vermoed dat ze kankerverwekkend zijn. Cadmiumvergiftiging kan leiden tot de itai-itaiziekte, dat uit het Japans vertaald kan worden als \"pijn-pijn\"-ziekte. De Gezondheidsraad adviseerde in oktober 2020 om cadmium te classificeren als een stof die wordt verondersteld giftig te zijn voor de voortplanting. Beroepsmatige blootstelling aan de stof kan schadelijk zijn voor de vruchtbaarheid van mannen en vrouwen en voor de ontwikkeling van het ongeboren kind. Ook adviseert de Gezondheidsraad de classificatie: \u2018kan schadelijk zijn via de borstvoeding\u2019 \nHet roken van sigaretten en tabak geeft eveneens een blootstelling aan cadmium. Na de droge destillatie van de tabak, wordt het cadmium in de rook in de longen opgenomen, en dat zorgt voor veel schade. Cadmium wordt in het bloed opgevangen door complexe eiwitten, maar Cadmium kan niet worden uitgescheiden. Het wordt opgeslagen in de nieren. Door de gezondheidschade worden baby's van rokende vrouwen gemiddeld een pond lichter bij de geboorte. Daarnaast zorgt roken voor een kortere levensduur.\nUitgestoten cadmium komt, in tegenstelling tot sommige andere zware metalen als lood, in ons voedsel terecht doordat het opgenomen wordt door planten. De cadmium wordt opgeslagen in de lever en nier van dieren die deze planten eten. Ook is een directe inname mogelijk; in bladgroenten als sla en spinazie komen snel hoge concentraties cadmium voor. Putwater uit vervuilde gebieden bevat cadmium, en verder zijn sommige stofdeeltjes cadmiumrijk, en deze kunnen door inslikken of inademen opgenomen worden in het lichaam.\nLage blootstelling aan cadmium geeft geen onmiddellijke gezondheidsproblemen, maar schaadt de gezondheid op lange termijn; het verstoort de werking van de nieren, en maakt de beenderen minder sterk (osteoporose en botbreuken). Uit een recent (2006) en grootschalig onderzoek in de Noorderkempen is gebleken dat er een verband is tussen het inademen van grote hoeveelheden cadmium en het voorkomen van longkanker. Het wordt door de IARC dan ook ingedeeld als een \"kankerverwekkend voor de mens\".\nVervuiling van de bodem.\nIn de Noorderkempen en in Hoboken is de omgeving historisch vervuild met cadmium. Dit door de uitstoot van zinksmelters, behorende tot de non-ferro industrie, zoals het bedrijf Union Mini\u00e8re, dat later omgedoopt is tot Umicore. Ook leverde de fabriek cadmiumrijke metaalslakken, waarmee wegen en opritten werden aangelegd. In de omgeving van deze fabrieken werd ongeveer 500 kilometer weg aangelegd met zink- en/of loodhoudende materialen. Verder wordt cadmium uitgestoten door verbrandingsovens vanwege het verbranden van cadmiumhoudende batterijen en door crematoria. Momenteel zijn veel oorzaken reeds opgelost, maar is er nog steeds cadmiumuitstoot door bedrijven, weliswaar onder de wettelijke normen.\nInname beperken.\nDe volgende tips verkleinen de inname van cadmium (in sterk gecontamineerde gebieden):"}
{"id": "4394", "revid": "1061913", "url": "https://nl.wikipedia.org/wiki?curid=4394", "title": "Indium", "text": "Indium is een scheikundig element met symbool In en atoomnummer 49. Het is een zilvergrijs hoofdgroepmetaal.\nOntdekking.\nIndium is in 1863 ontdekt door Ferdinand Reich en Theodore Richter terwijl zij met een spectrograaf in zinkertsen op zoek waren naar thallium. Vier jaar later was Richter in staat om het metaal te isoleren.\nDe naam \"indium\" is afkomstig van de \"indigolijn\" in het atoomspectrum van indium.\nToepassingen.\nDe eerste grootschalige toepassing van indium was als deklaag voor lagers in zware vliegtuigmotoren tijdens de Tweede Wereldoorlog. Daarna steeg de productie gestaag omdat het in smeltbare legeringen, soldeertin en de elektronica goed toepasbaar was. Vanaf de jaren 80 werd indium een belangrijk materiaal bij de productie van lcd-schermen. Andere toepassingen zijn:\nOpmerkelijke eigenschappen.\nIndium is een zeer zacht zilverachtig-wit metaal met een heldere glans. Wanneer het metaal wordt gebogen maakt het een karakteristiek hoog geluid; dit is te wijten aan de wrijving van de tetragonale indiumkorrels.\nVerschijning.\nIndium is hoofdzakelijk een bijproduct van de zink-, ijzer-, lood- en koperwinning. De vraag naar indium wordt voornamelijk bepaald door de wereldwijde productie van lcd-schermen. Over de hoeveelheid indium in de aardkorst spreken verschillende bronnen elkaar tegen. China is het grootste indiumproducerende land ter wereld.\nIsotopen.\nVan nature komen er op aarde twee isotopen voor: het stabiele 113In en het radioactieve 115In. Het eigenaardige daarbij is dat het radioactieve 115In daarvan het meest voorkomt (ruim 95%); het heeft een extreem lange halveringstijd van 4,41 \u00d7 1014 jaar. Er zijn ongeveer 38 isotopen van indium bekend waaronder 103In.\nToxicologie en veiligheid.\nIndiumverbindingen worden beschouwd als zeer giftig. Verschillende onderzoeken wijzen op orgaanschade en geboortedefecten veroorzaakt door indium."}
{"id": "4395", "revid": "67697644", "url": "https://nl.wikipedia.org/wiki?curid=4395", "title": "Tin (element)", "text": "Tin is een scheikundig element met symbool Sn, Latijn: \"stannum\", en atoomnummer 50. Het is een zilvergrijs hoofdgroepmetaal.\nHet woord tin komt van het Germaanse *tina- en staat ablautend naast \"teen\" dat 'twijg' betekent en in het Duits, \"Zain\", ook 'metalen staaf'. Het symbool Sn komt van het neolatijn \"stannum\" dat van het postklassieke Latijn \"stagnum\" 'legering van zilver en lood' komt.\nOntdekking.\nTin is een van de eerst ontdekte metalen. Brons is een legering van koper en tin, en tin werd zo gebruikt voor het vervaardigen van brons. Het was al in het 4e millennium v.Chr. bekend dat tin evenals arseen en nikkel koper harder kon maken en het werd daarom in gereedschap en in wapens gebruikt. Tin was in de bronstijd een onontbeerlijk metaal omdat de heersende technologie op brons was gebaseerd.\nAl voor de tijd van de Romeinen ontstond er een bloeiende handel tussen de tinmijnen in Cornwall en het gebied om de Middellandse Zee. De Egyptische farao Pepi heeft omstreeks 2300 v.Chr. een standbeeld laten maken waarin tin was verwerkt uit de tinmijnen van Cornwall. In Assyrische handelsnederzettingen in Anatoli\u00eb als Kani\u0161 was ook al voor 2000 v.Chr. een levendige handel in het metaal, dat daar waarschijnlijk uit het huidige Afghanistan afkomstig was.\nTin werd vanaf ongeveer het jaar 600 ook in zuivere vorm toegepast.\nEigenschappen.\nTin is een buigzaam, kneedbaar en zeer kristallijn zilverachtig-wit metaal dat wanneer het wordt gebogen een karakteristiek geluid geeft dat wordt veroorzaakt door de brekende kristallen. Het metaal is tegen water bestand, tegen zee- en kraanwater, maar geeft wanneer het met de meeste zuren in aanraking komt een chemische reactie.\nBij standaardomstandigheden komen er twee allotropen van tin voor. Het komt bij lage temperatuur voor als grijs tin, als alfa tin, en heeft dan een kubische kristalstructuur, vergelijkbaar met die van silicium en germanium. Bij temperaturen boven de 13,2\u00a0\u00b0C verandert het naar wit tin, naar beta tin en heeft in deze vorm een tetragonale structuur. Bij afkoeling keert het weer terug naar de kubische vorm. Deze faseovergang gaat gepaard met een volumetoename van 21 procent, waardoor het materiaal gaat afbrokkelen. Vroeger werd dit proces wel tinpest genoemd. Het kan worden voorkomen door antimoon of bismut aan het tin toe te voegen.\nTinzouten zijn zouten, dus een samengestelde stof die door een ionaire binding wordt gevormd. De valentie van het atoom tin in deze zouten kan twee of vier zijn. Zouten met tin zijn tin(II)fluoride, tin(IV)fluoride, tin(II)chloride, tin(IV)chloride, tin(II) bromide, tin(IV) bromide, tin(II) iodide en tin(IV) iodide.\nHet erts wordt om tin te produceren in ovens bij hoge temperatuur met koolstof gereduceerd. Het enige commercieel aantrekkelijke tin bevattende mineraal is cassiteriet, dat vooral in Zuidoost-Azi\u00eb in ruime mate wordt gevonden. Andere mineralen die in lage concentraties tin bevatten zijn: cylindriet, canfieldiet en tealliet.\nToepassingen.\nTin hecht zich gemakkelijk aan ijzer en wordt daarom vaak gebruikt als roestwerende laag in blik. Andere toepassingen zijn:\nVerschijning.\nOp vrijwel alle continenten op aarde komt tin voor. De productie is redelijk stabiel, in 2014 werd er ongeveer 300.000 ton gewonnen en in 2019 was dit nauwelijks veranderd in 296.000 ton. De vier grootste producenten waren achtereenvolgens de Volksrepubliek China, Indonesi\u00eb, Myanmar en Peru. Deze vier namen in 2019 ongeveer drie kwart van de wereldwijde productie voor hun rekening. Peru leverde als kleinere producent 19.900 ton, gevolgd door Bolivia met een kleine achterstand. De wereldwijde reserves worden op ongeveer 4,3 miljoen ton geschat. Tin wordt ook uit afval teruggewonnen.\nIndonesi\u00eb is de grootste exporteur van tin, aangezien China ongeveer de helft van de wereldwijde vraag naar tin zelf nodig heeft. Tin wordt vooral als soldeer in elektronische producten gebruikt, ongeveer de helft van al het tin wordt hierin verwerkt. De blikindustrie staat op de tweede plaats en verwerkt ongeveer een zesde van al het tin. Verder wordt tin gebruikt in de chemische industrie en ook bij de productie van brons en glas.\nBelangrijke bedrijven die tin winnen zijn de Yunnan Tin Group in China, PT Timah en TGK in Indonesi\u00eb en Malaysia Smelting in Maleisi\u00eb. TGK is de opvolger van het Nederlandse mijnbouwbedrijf Billiton na de nationalisering van de onderneming als gevolg van de onafhankelijkheid van Indonesi\u00eb.\nTin wordt verhandeld op de London Metal Exchange en de prijs wordt genoteerd in Amerikaanse dollars per pound of per ton. De gemiddelde prijs in 2019 was US$ 8,4643 per pound.\nIsotopen.\nVan alle elementen komen er van tin de meeste stabiele isotopen voor, tien isotopen. Daarnaast zijn er ongeveer 18 radioactieve isotopen bekend.\nToxicologie en veiligheid.\nMensen krijgen via voeding uit conservenblik lage concentraties tin binnen. Volgens een Britse warentest bevatten maar 4% van de met tin beklede blikjes concentraties tin die boven de 150\u00a0mg/kg uitkomen en hoewel in het Verenigd Koninkrijk alleen al er meer dan 2,5 miljoen van dergelijke blikjes per jaar worden verkocht, zijn er tot op heden geen schadelijke gevolgen van bekend.\nDe prijs van tin is rond 1965 enorm gestegen, tot 45 euro per kilogram, maar is daarna weer tot vijf euro per kilogram teruggezakt. Tingieters lengden om de kostprijs te drukken hun legering met lood aan, maar dat had als bezwaar dat iemand die uit zo'n tinnen beker had gedronken liep het risico van een loodvergiftiging. De prijs van tin is aan schommelingen onderhevig.\nEngels.\nDe vertaling van het Engelse \"tin\" is voor het chemische element in het Nederlands hetzelfde, maar wordt soms ook gebruikt voor dunbladig metaal, \"tinplate\". De \"tin can\", het blikje, is daar een voorbeeld. Blikjes worden van staal vervaardigd dat met een dun laagje tin tegen roestvorming wordt beschermd. Blikjes van aluminium worden ook wel \"tin cans\" genoemd. Gebruikstin, een legering van tin, antimoon en koper, heet in het Engels \"pewter\"."}
{"id": "4396", "revid": "6224", "url": "https://nl.wikipedia.org/wiki?curid=4396", "title": "Antimoon", "text": "Antimoon, ook antimonium of stibium geheten, is een scheikundig element met symbool Sb en atoomnummer 51. Het is een zilvergrijs metallo\u00efde.\nOntdekking.\nAanvankelijk was het niet het element antimoon zelf dat men met deze naam aanduidde, maar het mineraal stibniet: antimoon-sulfide. Als element werd het niet herkend. Reeds lange tijd daarvoor werden antimoonverbindingen voor uiteenlopende doeleinden gebruikt. Onder andere als medicijn (braakmiddel) en voor cosmetica om de huid zwart te kleuren.\nDe namen antimoon en stibium worden beide teruggevoerd op het Egyptisch, waarbij \"antimoon\" vanaf het Grieks vermoedelijk een route via het Arabisch en het Latijn heeft gevolgd.\nToepassingen.\nAntimoon wordt veel gebruikt in de halfgeleiderindustrie bij de productie van dioden, infrarood-detectors en hallsensoren.\nIn legeringen levert antimoon een grote bijdrage in de hardheid en sterkte van lood en tin.\nSinds omstreeks 1450 tot op heden worden met dergelijke legeringen loden letters gegoten, voor drukwerk. In tegenstelling tot de meeste andere metalen zet antimoon bij afkoeling uit. Het antimoongehalte in een legering kan zo ingesteld worden dat het gietstuk bij het afkoelen niet krimpt of zelfs iets uitzet. Hierdoor drukt het metaal zich bij het afkoelen in alle hoeken van de matrijs, zodat ook bij ingewikkelde vormen gietgallen worden voorkomen. De loden letters solderen niet aan hun koperen matrijs vast en breken niet af.\nBij de afkoeling van deze legeringen worden antimoonkristallen gevormd, deze zorgen voor een aanzienlijke toename van de hardheid en de duurzaamheid van het metaal. Om deze reden wordt antimoon dan ook veel gebruikt in loodbatterijen en loden kogels. Andere toepassingen zijn:\nOpmerkelijke eigenschappen.\nIn de elementaire vorm is antimoon een zilverwitte, brosse en breekbare kristallijne vaste stof met slechte elektrische en thermische geleidbaarheid. Fysisch deelt metallo\u00efde antimoon veel eigenschappen met metalen, maar chemisch gezien is het duidelijk anders. Antimoon reageert heftig met oxiderende zuren en halogenen. In een vlamtest geeft het een wit-lichtgroene vlam.\nVerschijning en productie.\nIn vrije vorm komt antimoon in de natuur niet voor. Er zijn echter wel ruim honderd antimoon bevattende mineralen bekend, zoals \"stibniet\".\nDe Volksrepubliek China is met een aandeel van ongeveer 90% de grootste producent van antimoon ter wereld. In 2010 heeft de Chinese regering veel illegale mijnen gesloten vanwege onveilige werksituaties en om milieuvervuiling tegen te gaan. Met deze actie werd ongeveer een-derde van de productiecapaciteit gesloten. De prijs van antimoon op de wereldmarkt is mede daardoor gestegen tot USD 13.000 per ton in januari 2011; een verdubbeling in \u00e9\u00e9n jaar tijd.\nAndere producenten zijn Bolivia, Zuid-Afrika en Tadzjikistan met aandelen van respectievelijk 2,2% (3881 ton), 2% (3500 ton) en 2% in 2007. In Europa is de grootste producent van antimoon het aan de AEX genoteerde AMG Critical Materials.\nIsotopen.\nOp aarde komen er twee stabiele antimoonisotopen (antimoon-121 en -123) voor in ongeveer gelijke verhouding. Daarnaast is er een aantal relatief kortlevende radioactieve isotopen bekend.\nToxicologie en veiligheid.\nVeel antimoonverbindingen zijn zeer giftig. De symptomen van antimoonvergiftiging lijken op die van arseenvergiftiging.\nVoor drinkwater heeft de EU een limiet van 5 \u03bcg per liter gesteld."}
{"id": "4397", "revid": "1142401", "url": "https://nl.wikipedia.org/wiki?curid=4397", "title": "Telluur", "text": "Telluur of tellurium is een scheikundig element met symbool Te en atoomnummer 52. Het is een zilvergrijs metallo\u00efde.\nOntdekking.\nTelluur is in 1782 ontdekt door de Oostenrijks-Hongaarse wetenschapper Franz Joseph M\u00fcller von Reichenstein. Zestien jaar later, in 1798, werd het door Martin Heinrich Klaproth voor het eerst ge\u00efsoleerd en kreeg het zijn naam. De naam \"telluur\" is afgeleid van het Latijnse \"tellus\" dat \"aarde\" betekent.\nBij het onderzoeken van telluur werd ook seleen gevonden.\nToepassingen.\nVanaf de jaren '60 werd telluur steeds vaker gebruikt in thermo-elektrische apparaten en als legeringsmateriaal in automatenstaal voor een betere verspaanbaarheid, maar ook in andere metalen. Het wordt aan lood toegevoegd om het metaal wat sterker en duurzamer te maken en beter bestand tegen zwavelzuur. Wanneer telluur wordt toegevoegd aan roestvast staal wordt dat eenvoudiger bewerkbaar. Andere toepassingen zijn:\nOpmerkelijke eigenschappen.\nIn kristallijne vorm is telluur zilverwit en in zuivere vorm heeft het een metallieke glans. Toch is het een bros en gemakkelijk verpulverbaar metallo\u00efde. Telluur is een P-type halfgeleider waarbij de elektrische geleidbaarheid afhankelijk is van de richting waarin de atomen geordend zijn.\nTelluur deelt met seleen en zwavel de eigenschap dat de geleidbaarheid afhankelijk is van de hoeveelheid opvallend licht. In een vlam brandt het met een groenblauwe kleur. In gesmolten toestand reageert telluur met koper, ijzer en staal. In zonnecellen is telluur zeer effectief voor het opwekken van energie.\nVerschijning.\nTelluur is een vrij zeldzaam element dat meestal in gebonden toestand in de natuur voorkomt, zelden in de vrije vorm. De meest voorkomende verbinding is het mineraal calaveriet. Het mineraal telluriet bestaat uit telluur(IV)oxide.\nDe belangrijkste bron van telluur zijn slakken die overblijven bij de elektrolytische raffinage van koper.\nIsotopen.\nIn de natuur komen er vijf stabiele isotopen van telluur voor en er zijn ongeveer 30 radioactieve isotopen bekend, veelal met relatief lange halveringstijden van miljoenen jaren.\nToxicologie en veiligheid.\nVrijwel alle telluurverbindingen zijn giftig. Arbeiders die in ijzergieterijen aan lage concentraties telluurverbindingen in de lucht waren blootgesteld, 0,01\u00a0mg\u00b7m\u22123 of minder, kregen last van \"foetor ex ore\", een sterk ruikende adem. Zodra telluur wordt toegevoegd aan vloeibaar ijzer ontstaat TeO2. Eenmaal ingeademd wordt dit telluurdioxide in het menselijk lichaam omgezet in dimethyltelluride, Te(CH3)2; dit wordt via de longen uitgescheiden en veroorzaakt dat de adem een onmiskenbare knoflookgeur heeft, die soms weken kon aanhouden."}
{"id": "4398", "revid": "154519", "url": "https://nl.wikipedia.org/wiki?curid=4398", "title": "Jodium (element)", "text": "Jodium of jood is een scheikundig element met symbool I en atoomnummer 53. Het element behoort tot de groep van de halogenen. Als enkelvoudige stof komt het element, net als de andere halogenen, in moleculen van twee jodiumatomen (\"di-jood\", I2) voor.\nOntdekking.\nHet element werd in 1811 ontdekt door de Franse wetenschapper Bernard Courtois. Hij was de zoon van een salpeterproducent (kaliumnitraat, essentieel bestanddeel van buskruit). Rond die tijd was Frankrijk verzeild geraakt in meerdere oorlogen en de vraag naar buskruit was groot. Salpeter werd gewonnen uit zeewier dat werd gedroogd, verbrand en de as werd vervolgens gewassen met water. Om de salpeter verder te zuiveren werd zoutzuur toegevoegd. Op een dag schoot Courtois uit met het zuur waarbij een wolk van paarse damp opsteeg. Het viel Courtois op dat de damp neersloeg op koude oppervlakken en daarbij donkere kristallen vormde. Hij vermoedde een onbekend element te hebben ontdekt, maar beschikte niet over voldoende middelen om verder onderzoek te verrichten. Wel gaf Courtois monsters aan enkele vrienden van hem waaronder Joseph Louis Gay-Lussac en Andr\u00e9-Marie Amp\u00e8re. Op 6 december 1813 maakte Gay-Lussac op een bijeenkomst bekend dat het een nieuw element \u00f3f een zuurstofverbinding betrof. Amp\u00e8re had een deel van zijn monster aan Humphry Davy gegeven die na enkele experimenten opmerkte dat het een nieuw element was dat veel overeenkomsten vertoonde met chloor. Over wie het element voor het eerst ontdekte, konden Gay-Lussac en Davy het niet eens worden, maar beiden gaven toe dat Courtois jodium als eerste isoleerde.\nHet was Gay-Lussac die de naam \"iode\" voorstelde, van het Griekse woord (\"ioeid\u0113s\") voor violet (vanwege de kleur van jodiumdamp).\nJodiumchemie.\nAnorganische jodiumverbindigen.\nZoals andere halogenen kan jood met veel andere elementen verbindingen vormen (jodiden) omdat het joodatoom een elektron in z'n buitenste schil mist. De reactiviteit is echter minder heftig dan de lichtere halogenen zoals fluor en chloor. Het reageert echter wel heftig met alle alkali- en aardalkalimetalen.\nWaterstofjodaat (HIO3) en de corresponderende zouten, jodaten genaamd, zijn sterke oxidatoren. Waterstofperjodaat (HIO4) kan de koolstof-koolstofbinding van vicinale diolen splitsen, waarbij naargelang de substitutie van het oorspronkelijke diol 2 moleculen keton, 2 moleculen aldehyde of een keton en een aldehyde ontstaan. Een cyclisch vicinaal diol kan op gelijkaardige wijze worden omgezet tot een dialdehyde, een diketon, of een verbinding met een aldehyde- en ketonfunctie. 2-joodbenzo\u00ebzuur en Dess-Martin-perjodinaan worden in de organische synthese gebruikt om alcoholen tot ketonen of aldehyden te oxideren. Beide verbindingen zijn hypervalent.\nJodium vormt ook verbindingen met andere halogenen (zogenaamde interhalogenen). Zo zijn joodmonochloride (ICl), joodtrichloride (ICl3), joodpentafluoride (IF5) en joodheptafluoride (IF7) bekend.\nOrganische jodiumverbindingen.\nOrganische jodiumverbindingen kennen veel toepassingen, maar komen zelden voor in de natuur. Enkele voorbeelden:\nIsotopen.\nNaast de enige stabiele jodiumisotoop 127I zijn er ongeveer 30 radioactieve isotopen bekend. De kunstmatig verkregen isotoop 131I met een halveringstijd van 8 dagen wordt toegepast in kankeronderzoek en ter behandeling van een te snel werkende schildklier (hyperthyreo\u00efdie).\nBinnen de radiotherapie gebruikt men de isotoop 125I voor zeer lokale behandeling. Tientallen kleine bronnetjes worden gelijkmatig in een volume (bijvoorbeeld de prostaat) ge\u00efmplanteerd.\nDe isotoop 129I met een halveringstijd van ruim 15 miljoen jaar vervalt tot het stabiele 129Xe, dat in de atmosfeer voorkomt.\nToxicologie en veiligheid.\nJodium is erg irriterend voor de ogen en slijmvliezen.\nOmdat jodium (of waterstofjodide) gebruikt wordt bij de bereiding van methamfetamine in illegale drugs-laboratoria is de verkoop van jodium in de Verenigde Staten aan controle door de drugs-autoriteiten (DEA) gebonden."}
{"id": "4399", "revid": "6224", "url": "https://nl.wikipedia.org/wiki?curid=4399", "title": "Xenon", "text": "Xenon is een scheikundig element met symbool Xe en atoomnummer 54. Het is een kleurloos edelgas.\nOntdekking.\nXenon is in 1898 ontdekt door William Ramsay en Morris Travers toen het als residu achterbleef tijdens het verdampen van vloeibare lucht.\nDe naam \"xenon\" komt van het Griekse \"\u03be\u03b5\u03bd\u03bf\u03c2 (xenos)\" dat \"vreemdeling\" betekent.\nToepassingen.\nHet gas xenon wordt gebruikt in diverse xenonlampen, zoals bacteri\u00eble lampen, elektronenbuizen, stroboscopen, elektronenflitsers, maar ook in robijnlasers. De isotoop 133Xe is bruikbaar als radio-isotoop. In de ruimtevaart worden xenonionen gebruikt als aandrijfmiddel in ionenmotoren. Met xenon gevulde gasontladingslampen worden toegepast in de automobielindustrie, deze lampen geven een duidelijk beter zicht dan conventionele halogeenlampen.\nMedisch gebruik en doping.\nXenon wordt gebruikt in de anesthesie. Het gas is relatief veilig voor het hart. Het stimuleert de productie van erytropo\u00ebtine waardoor er meer rode bloedcellen worden gevormd. Dit effect is echter alleen in proefdieronderzoek aangetoond. Of het bij mensen werkelijk de prestatie verbetert is nog niet onderzocht. Na de Olympische Winterspelen van 2014 kwamen er berichten dat Rusland het middel al 10 jaar in de sport toepast. Het WADA besloot daarna de edelgassen xenon en argon op de lijst van verboden producten te plaatsen en per eind augustus 2014 het gebruik van deze edelgassen definitief te verbieden.\nXenon benadert goed het ideale anestheticum: het lost slechts weinig op in het bloed, waardoor de verdoving snel intreedt en ook snel ophoudt. Het wordt niet gemetaboliseerd en neemt waarschijnlijk niet deel aan enig biologisch proces in het lichaam. Het veroorzaakt geen beduidende verandering in hartritme of bloeddruk, zelfs bij pati\u00ebnten met ernstige hartaandoeningen. Het enige nadeel en de belangrijkste rem op ruime verspreiding is de hoge productiekost van 10 dollar per liter, dat wil zeggen ongeveer 2000 keer zoveel als distikstofmonoxide. Xenon dat bij medisch gebruik in de atmosfeer vrijkomt, heeft in tegenstelling tot vele andere anesthetica geen nadelige milieueffecten.\nOpmerkelijke eigenschappen.\nIn 1933 voorspelde Linus Pauling op basis van hun elektronegativiteit dat xenon en fluor in staat moesten zijn een verbinding te vormen. Neil Bartlett toonde dit in 1962 aan met een experiment waarbij hij gasvormig xenon met platinafluoride liet reageren tot een vaste verbinding van platina, xenon en fluor.\nXenon beschikt net als de andere edelgassen over een geheel gevulde buitenste elektronenschil. Desondanks zijn er omstandigheden waarbij xenon reacties kan aangaan met andere elementen. Naast fluorideverbindingen zoals xenondi-, -tetra- en -hexafluoride (XeF2, XeF4 en XeF6) bestaan natriumperxenaat (Na4XeO6) en het zeer explosieve xenontrioxide (XeO3) en xenontetraoxide (XeO4). Hierbij kan xenon 2, 4, 6 of 8 elektronen opnemen.\nVerschijning.\nIn de aardatmosfeer komt xenon sporadisch voor (0,05 ppm). Op commerci\u00eble basis wordt het verkregen door extractie van vloeibare lucht. 133Xe en 135Xe kunnen in kernreactoren worden vervaardigd.\nSamenstellingen met xenon.\nNaast de al genoemde samenstellingen zijn de volgende verbindingen gerapporteerd:\nIsotopen.\nIn de natuur komen zeven stabiele isotopen en twee radioactieve isotopen met een extreem lange halveringstijd, die als stabiel kunnen worden beschouwd, voor. In kernreactoren kunnen nog minstens 20 andere instabiele isotopen worden gemaakt. 129Xe is het vervalproduct van 129I, na het uitstralen van een \u03b2-deeltje. 131Xe, 132Xe, 134Xe en 136Xe zijn splijtingsproducten van zowel 238U als 244Pu. Omdat xenon een radioactieve tracer (achterhaler) is voor twee andere isotopen, zijn Xe-isotoopratio's in meteorieten zeer bruikbaar om onderzoek te doen naar het ontstaan van het heelal.\nToxicologie en veiligheid.\nXenon zelf is niet giftig, maar veel xenonverbindingen zijn dat wel als gevolg van de sterke oxiderende eigenschappen."}
{"id": "4400", "revid": "228541", "url": "https://nl.wikipedia.org/wiki?curid=4400", "title": "Barium", "text": "Barium is een scheikundig element met symbool Ba en atoomnummer 56. Het is een zilverwit aardalkalimetaal.\nOntdekking.\nOmstreeks 1500 werden bariumsulfaat bevattende stenen magische krachten toegekend, omdat ze een lichte gloed afgaven na te zijn verhit in aanwezigheid van houtskool. Zelfs na enkele jaren bleven de stenen in het donker nog nagloeien. Tegenwoordig staat dit verschijnsel bekend als fosforescentie.\nBarium is voor het eerst ge\u00efdentificeerd in 1774 door Carl Wilhelm Scheele en in 1808 voor het eerst ge\u00efsoleerd door Humphry Davy door gesmolten bariumoxide te elektrolyseren.\nDe naam \"barium\" is afgeleid van het Griekse \"\u03b2\u03b1\u03c1\u03c5\u03c2 (barys)\" dat \"zwaar\" betekent.\nToepassingen.\nBarium-nikkel legeringen worden gebruikt voor de elektrodes van bougies. In vacu\u00fcmbuizen en fluorescentielampen wordt barium ingezet als \"getter\" vanwege zijn vocht- en zuurstofopnemend vermogen.\nDaarnaast wordt barium op kleinere schaal gebruikt als hieronder opgesomd:\nOpmerkelijke eigenschappen.\nChemisch gezien is barium vrijwel identiek aan calcium. Het oxideert erg makkelijk bij blootstelling aan de lucht en reageert heftig met water en alcohol; het moet worden bewaard onder petroleum of soortgelijke zuurstofvrije vloeistoffen.\nVerschijning.\nDoordat barium zo makkelijk reageert met andere elementen komt het vrijwel niet ongebonden in de natuur voor. De belangrijkste bariumbron is het mineraal bariet, dat gekristalliseerd bariumsulfaat is. Op commerci\u00eble basis wordt barium geproduceerd door elektrolyse van gesmolten bariumchloride.\nIsotopen.\nIn de natuur komen zeven stabiele bariumisotopen voor, waarvan 138Ba het meest voorkomt. Daarnaast zijn er ongeveer 20 instabiele isotopen bekend. De meeste daarvan zijn echter uiterst radioactief en hebben halveringstijden van enkele milliseconden tot enkele minuten. Alleen 133Ba vormt daar met ruim 10 jaar een uitzondering op.\nToxicologie en veiligheid.\nAlle in water en zuur oplosbare bariumverbindingen zijn zeer giftig omdat zij kunnen leiden tot het opzwellen van de hersenen en lever en schade aanrichten in de nieren en het hart. Grote hoeveelheden kunnen verlamming en zelfs dood tot gevolg hebben. Zuiver barium moet onder olie worden bewaard om te voorkomen dat het aan de lucht ontbrandt. Het verwerken van bariumerts kan aanleiding geven tot de stoflongachtige aandoening baritose."}
{"id": "4401", "revid": "970889", "url": "https://nl.wikipedia.org/wiki?curid=4401", "title": "Lanthaan", "text": "Lanthaan of lanthanium is een scheikundig element met symbool La en atoomnummer 57. Het is een zilverwit lanthanide.\nOntdekking.\nLanthaan is in 1839 ontdekt door de Zweedse wetenschapper Carl Gustaf Mosander nadat hij een oplossing van ceriumnitraat indampte en het ontstane zout oploste in verdund salpeterzuur. Wat er achterbleef was onzuiver lanthaanoxide. In 1923 is lanthaan voor het eerst in elementaire vorm ge\u00efsoleerd.\nDe naam lanthaan is afgeleid van het Griekse \u03bb\u03b1\u03bd\u03b8\u03ac\u03bd\u03b5\u03b9\u03bd, \"lanthanein\", dat \"verborgen zijn\" betekent.\nToepassingen.\nVoor industri\u00eble toepassingen wordt lanthaan vooral gebruikt als additief. Enkele toepassingen zijn:\nOpmerkelijke eigenschappen.\nLanthaan is een zacht, buigzaam en makkelijk vervormbaar metaal. Het is een van de meest reactieve elementen en vormt zeer makkelijk verbindingen met koolstof, stikstof, boor, seleen, silicium, fosfor, zwavel en halogenen. Het reageert met water, en bij blootstelling aan de lucht oxideert het snel.\nDe meest stabiele valentie van lanthaan is (3+), maar er zijn enkele lanthaan(II)verbindingen bekend. In de IUPAC-naamgeving moet het oxidatiegetal van de betreffende lanthaanverbinding dan ook altijd genoemd worden.\nVerschijning.\nDe belangrijkste bron van lanthaan zijn de mineralen monaziet en bastn\u00e4siet welke respectievelijk tot 25 en 38 procent lanthaan bevatten. De belangrijkste vindplaatsen van deze mineralen bevinden zich in India.\nIsotopen.\nIn de natuur komen er op aarde twee lanthaanisotopen voor. Het stabiele 139La en het radioactieve 138La. Daarnaast zijn er een dertigtal isotopen bekend welke alleen op kunstmatige basis kunnen worden verkregen. Van de niet in de natuur voorkomende isotopen vari\u00ebren de halveringstijden van minder dan een minuut tot krap 40 uur.\nToxicologie en veiligheid.\nOver de schadelijke gevolgen van lanthaan is vrij weinig bekend en zodoende moet het met voorzichtigheid worden behandeld. Dierproeven hebben aangetoond dat het injecteren van lanthaan leidt tot lage bloeddruk en beschadigingen aan de milt en lever."}
{"id": "4402", "revid": "1061913", "url": "https://nl.wikipedia.org/wiki?curid=4402", "title": "Cerium", "text": "Cerium is een scheikundig element met symbool Ce en atoomnummer 58. Het is een zilverwit lanthanide.\nOntdekking.\nCerium is in 1803 ontdekt door de Zweedse wetenschappers J\u00f6ns Jacob Berzelius en Wilhelm von Hisinger. Tegelijkertijd en onafhankelijk daarvan werd het element ook ontdekt door de Duitser Martin Heinrich Klaproth.\nCerium is door Berzelius genoemd naar de dwergplaneet Ceres, die twee jaar daarvoor ontdekt was.\nToepassingen.\nIn de industrie wordt cerium vooral gebruikt bij het maken van legeringen met aluminium en zirkonium. De ijzerlegering Auermetaal wordt gebruikt als vuursteentje in aanstekers. Andere toepassingen zijn:\nOpmerkelijke eigenschappen.\nCerium is een buigzaam en makkelijk te vervormen metaal. Bij afwezigheid van lucht beschikt het over een zilverwitte glans. Onder invloed van zuurstof verandert dat in mat grijs. Cerium reageert makkelijk met water en allerlei verdunde zuren en basen en ontbrandt snel.\nOmdat de 4f-, 5d- en 6s-schillen relatief dicht bij elkaar liggen, vertoont cerium opvallende eigenschappen. De oxidatietoestand kan bijvoorbeeld van +3 in +4 veranderen door verhoging van druk of verlaging van temperatuur.\nZouten van cerium(IV) zijn oranje, rood of geelachtig terwijl cerium(III)-zouten vrijwel altijd wit zijn. In waterige oplossingen zijn cerium(IV)ionen intens geel gekleurd en cerium(III)ionen kleurloos.\nVerschijning.\nVan de lanthaniden en actiniden komt cerium het meest op aarde voor. Ongeveer 0,0046% van de aardkorst bestaat uit cerium. Het komt vooral voor in de mineralen monaziet en bastn\u00e4siet. Belangrijke vindplaatsen hiervan bevinden zich in gebieden waar ook uranium en thorium worden aangetroffen.\nIsotopen.\nIn de natuur komen drie stabiele ceriumisotopen en \u00e9\u00e9n radioactieve voor. Met een relatieve aanwezigheid van meer dan 88% is 140Ce de meest voorkomende. In totaal zijn er 27 radio-isotopen van cerium bekend, waarvan er 26 alleen kunstmatig kunnen worden gemaakt. Het grootste deel daarvan heeft halveringstijden van minder dan 4 dagen.\nToxicologie en veiligheid.\nCerium is een krachtige reductor en kan bij 65\u00a0\u00b0C al spontaan ontbranden. Met zink reageert cerium explosief en reacties met bismut en antimoon verlopen zeer exotherm. Dampen van brandend cerium zijn giftig en moeten niet geblust worden met water omdat cerium daar heftig mee reageert onder vorming van explosief waterstofgas. Bij aanraking met de huid veroorzaakt cerium heftige jeuk en dierproeven hebben aangetoond dat bij injectie van cerium hartafwijkingen kunnen optreden."}
{"id": "4403", "revid": "139751", "url": "https://nl.wikipedia.org/wiki?curid=4403", "title": "Praseodymium", "text": "Praseodymium is een scheikundig element met symbool Pr en atoomnummer 59. Het is een zilverwit lanthanide.\nOntdekking.\nIn 1841 veronderstelde de Zweedse chemicus Carl Gustaf Mosander dat hij het element \"didymium\" had ontdekt. Paul \u00c9mile Lecoq de Boisbaudran toonde in 1879 aan dat Mosanders didymium een combinatie van samarium en een ander onbekend element was, door het samarium er uit te isoleren. Dat het residu opzichzelf ook weer een mengsel van twee andere elementen was, bewees Carl Auer von Welsbach in 1885 door het te scheiden in neodymium en praseodymium.\nDe naam praseodymium is een samentrekking van de Griekse woorden \"prasios\" (groen) en \"didymos\" (tweeling). In 1994 is er voorgesteld om het element \"Berzelium\" te noemen om verwarring te voorkomen. Tot op heden wordt echter de oude naam praseodymium gehanteerd.\nToepassingen.\nPraseodymium wordt in beperkte mate voor industri\u00eble toepassingen gebruikt:\nOpmerkelijke eigenschappen.\nPraseodymium is een zacht metaal. Hoewel het minder corrosiegevoelig is dan sommige andere lanthaniden, ontstaat er bij blootstelling aan de lucht spoedig een groene oxidelaag. Om deze reden moet praseodymium worden opgeslagen onder olie of luchtdicht verpakt in glas of plastic.\nVerschijning.\nPraseodymium wordt aangetroffen in de mineralen monaziet en bastn\u00e4siet en kan hieruit worden ge\u00efsoleerd met behulp van ionenwisselaars.\nIsotopen.\nIn de natuur wordt er slechts \u00e9\u00e9n stabiele praseodymium isotoop (141Pr\n) aangetroffen. Er zijn 38 radioactieve isotopen bekend waarvan 143Pr met een halveringstijd van ruim 13 dagen het meest stabiel is.\nToxicologie en veiligheid.\nOver de eventuele schadelijke gevolgen van praseodymium is weinig bekend."}
{"id": "4404", "revid": "120470", "url": "https://nl.wikipedia.org/wiki?curid=4404", "title": "Neodymium", "text": "Neodymium is een scheikundig element met symbool Nd en atoomnummer 60. Het is een geel/zilverwitte lanthanide.\nOntdekking.\nNeodymium is in 1885 ontdekt door de Oostenrijkse chemicus Carl Auer von Welsbach. Hij scheidde neodymium en praseodymium van het materiaal dat tot die tijd bekendstond als didymium, waarvan men meende dat het een element was. Het duurde tot 1925 voordat neodymium in zuivere vorm werd ge\u00efsoleerd.\nDe naam neodymium is een samentrekking van de Griekse woorden \"neo\" (nieuw) en \"didymos\" (tweeling). Dit laatste verwijst naar het gegeven dat didymium sterk leek op lanthanium, allebei aangetroffen in ceriet.\nToepassingen.\nNeodymium wordt hoofdzakelijk gebruikt in de glasindustrie, in industri\u00eble magneten en bij de productie van legeringen:\nOpmerkelijke eigenschappen.\nNeodymium heeft een heldere zilverachtige glans. Het is een van de meest reactieve lanthaniden en reageert ook met zuurstof. Daarbij verandert de heldere glans snel in een grijze en matte laag van neodymium(III)oxide.\nVerschijning.\nAls gevolg van de hoge reactiviteit wordt neodymium in de natuur niet in ongebonden toestand aangetroffen. De belangrijkste bronnen zijn de mineralen monaziet en bastn\u00e4siet; mineralen die veel verschillende lanthaniden bevatten in lage concentraties.\nNeodymium is lastig te scheiden van de andere elementen die in de mineralen voorkomen. Het meest toegepaste proces daarvoor is ionuitwisseling.\nIsotopen.\nIn de natuur komen vijf stabiele neodymiumisotopen voor in vergelijkbare hoeveelheden en twee radioactieve isotopen. In totaal zijn er ruim dertig radioactieve neodymiumisotopen bekend, waarvan het grootste deel alleen kunstmatig kan worden geproduceerd. De meest stabiele radio-isotopen zijn 144Nd en 150Nd met halveringstijden van vele miljoenen jaren. De andere radio-isotopen hebben halveringstijden van minder dan 11 dagen.\nToxicologie en veiligheid.\nNeodymiumdampen kunnen bij inademing longschade aanrichten. Bij langdurige blootstelling hoopt neodymium zich op in de lever, maar over eventuele leverschade is nog weinig tot niets bekend.\nVerhoogde neodymiumconcentraties in water kunnen schade aanrichten in celmembranen van dieren die in het water leven, wat hun voortplanting en zenuwstelsel nadelig be\u00efnvloedt."}
{"id": "4405", "revid": "1316882", "url": "https://nl.wikipedia.org/wiki?curid=4405", "title": "Promethium", "text": "Promethium is een scheikundig element met symbool Pm en atoomnummer 61. Het is een zilverwit/grijs lanthanide.\nOntdekking.\nVoorspelling.\nHet bestaan van promethium werd voorspeld door Bohuslav Brauner in 1902. Tijdens zijn onderzoek naar de chemische eigenschappen van lanthaniden viel het hem op dat het verschil tussen neodymium en samarium groter was dan die tussen andere aardmetalen. Zijn voorspelling werd later, in 1914, ondersteund door Henry Moseley. Hij had ontdekt dat het atoomnummer een experimenteel meetbare eigenschap van een element is, en hij constateerde dat er geen element bekend was met atoomnummer 61. Verschillende groepen wetenschappers begonnen daarop een zoektocht naar het voorspelde element.\nFlorentium.\nDe Italiaanse onderzoekers Luigi Rolla en Lorenzo Fernandes uit Florence waren de eersten die dachten het element ontdekt te hebben; ze meldden hun ontdekking in 1926, maar volgens hun opgaaf hadden ze hun experimenten al eerder uitgevoerd, in 1924.\nNa zuivering via gefractioneerde kristallisatie van een didymiumnitraat-concentraat dat voor 70% uit dysprosium bestond, terwijl neodymium samen met andere lanthaniden de overige 30% vormden, hielden zij een oplossing over die voornamelijk samarium bevatte. R\u00f6ntgendiffractie gaf spectra te zien die werden toegeschreven aan samarium en aan element 61. Gebruikmakend van het algemeen erkende recht van de ontdekker om een naam aan een nieuw element te geven, noemden ze het Florentium, ter ere van hun stad.\nIllinium.\nIn hetzelfde jaar, 1926, publiceerde een Amerikaanse groep, Smith Hopkins en Len Yntemathe van de Universiteit van Illinois, de ontdekking van element 61. Naar hetzelfde gewoonterecht, en nog niet op de hoogte van de resultaten van de Italianen, vernoemden zij het nieuwe element naar de staat Illinois: Illinium.\nPromethium.\nBeide groepen hadden een fout gemaakt in de interpretatie van de uitkomsten van hun experimenten. Tegenwoordig weet men dat er alleen radioactieve isotopen met een korte halveringstijd van promethium bestaan. Met de komst van de experimentele kernfysica werd het mogelijk promethium in een deeltjesversneller te maken.\nMedewerkers van de Ohio State University bombardeerden neodymium en praseodymium in 1941 met neutronen, alfadeeltjes en deuteriumkernen. Hierbij ontstonden nieuwe onbekende radionucliden, waarvan promethium er \u00e9\u00e9n bleek te zijn. Het duurde tot 1945 voordat Jacob A. Marinsky, Lawrence E. Glendenin en Charles D. Coryell met behulp van ionenwisselaars zuiver promethium konden isoleren en identificeren.\nDe naam \"promethium\" is afgeleid van de Griekse mythologische figuur Prometheus, die de mens het vuur zou hebben gegeven. Het element kreeg de naam omdat Prometheus zoiets als \"de vooruit denkende\" betekent, en promethium werd voorspeld lang voor zijn ontdekking.\nToepassingen.\nIn nucleaire installaties wordt promethium bereid voor een aantal toepassingen:\nIn de toekomst kan promethium misschien gebruikt worden als bron van r\u00f6ntgenstraling.\nOpmerkelijke eigenschappen.\nPromethium is een b\u00e8tastraler. Wanneer b\u00e8tadeeltjes botsen met elementen met hoge atoomnummers, kunnen ze r\u00f6ntgenstraling genereren. Tot op heden is er vrij weinig bekend over de eigenschappen van dit element. Er bestaan twee allotropen, en zouten van promethium luminesceren in het donker met een blauwe of groene gloed.\nVerschijning.\nOp aarde is promethium niet in de natuur aangetroffen, maar astronomisch onderzoek heeft aangetoond dat het op de ster HR465 in het Andromedastelsel wel voorkomt.\nDit element is recent gevormd aan het steroppervlak, omdat er geen promethiumisotopen bekend zijn met een halveringstijd langer dan 17,7 jaar.\nIn nucleaire installaties wordt promethium geproduceerd door 146Nd te bombarderen met neutronen waarbij 147Nd ontstaat. Onder uitzending van b\u00e8tadeeltjes vervalt deze neodymiumisotoop tot 147Pm.\nIsotopen.\nEr zijn 36 isotopen van promethium bekend. 145Pm is met een halveringstijd van 17,7 jaar het stabielst. 146Pm en 147Pm hebben halveringstijden van enkele jaren. De overige isotopen zijn duidelijk instabieler.\nToxicologie en veiligheid.\nPromethium is radioactief en moet zorgvuldig behandeld worden.\nDit type van radioactieve bronnen wordt vaak gebruikt in bedrijven als Sappi om het gramgewicht van bepaalde materialen (bijvoorbeeld papier) te meten. De activiteit van dit type van bronnen is heel beperkt en houdt over het algemeen weinig besmettingsgevaar in voor de bevolking, arbeiders en het milieu."}
{"id": "4406", "revid": "139751", "url": "https://nl.wikipedia.org/wiki?curid=4406", "title": "Samarium", "text": "Samarium is een scheikundig element met symbool Sm en atoomnummer 62. Het is een zilverwit lanthanide.\nOntdekking.\nSamarium is in 1853 ontdekt door de Zwitserse chemicus Jean Charles Galissard toen hij scherpe absorptiebanden aantrof bij het bekijken van het element dat toen bekend was als \"didymium\" met een spectrofotometer. In Parijs werd samarium voor het eerst uit het mineraal samarskiet ge\u00efsoleerd door Paul \u00c9mile Lecoq de Boisbaudran in 1879.\nDe naam samarium is afkomstig van het mineraal samarskiet waarin samarium meestal wordt aangetroffen.\nToepassingen.\nIndustri\u00eble toepassingen van samarium zijn:\nIn de filmindustrie kan samarium (net als veel andere lanthaniden) worden gebruikt voor boogontladingslampen.\nOpmerkelijke eigenschappen.\nSamarium is een helder glanzend metaal dat bij standaard temperatuur en druk niet wordt aangetast door zuurstof. Bij temperaturen boven 150\u00a0\u00b0C ontbrandt het echter spontaan bij aanwezigheid van lucht.\nVerschijning.\nIn de natuur wordt samarium niet in ongebonden toestand aangetroffen. De belangrijkste samariumbronnen zijn de mineralen samarskiet, bastn\u00e4siet en monaziet waarin ook veel andere lanthaniden voorkomen. Voor de isolatie wordt meestal een ionenwisselaar gebruikt, maar er zijn ook andere extractietechnieken bekend zoals het reduceren van samariumoxide met lanthanium.\nIsotopen.\nIn de natuur komen vier stabiele samariumisotopen voor. De drie radioactieve isotopen 147Sm, 148Sm en 149Sm hebben een dusdanig lange halveringstijd dat ze nog in ruime mate worden aangetroffen op aarde. Alle andere radio-isotopen hebben kortere halveringstijden en kunnen alleen kunstmatig worden geproduceerd.\nToxicologie en veiligheid.\nOver de schadelijke gevolgen van samarium bestaat nog veel onduidelijkheid, maar aangenomen mag worden dat het zeer giftig is en met grote zorgvuldigheid moet worden behandeld."}
{"id": "4407", "revid": "139751", "url": "https://nl.wikipedia.org/wiki?curid=4407", "title": "Europium", "text": "Europium is een scheikundig element met symbool Eu en atoomnummer 63. Het is een zilverwit lanthanide.\nOntdekking.\nIn 1890 ontdekte Paul \u00c9mile Lecoq de Boisbaudran spectraallijnen in een mengsel van samarium en gadolinium, die niet bij die elementen hoorden. Hierdoor ontstond het vermoeden over het bestaan van europium. De ontdekking van europium wordt echter meestal toegeschreven aan Eug\u00e8ne-Anatole Demar\u00e7ay, een Franse chemicus die in 1896 samarium onderzocht en daarbij stuitte op een verontreiniging door europium. In 1901 was hij in staat om europium voor het eerst te isoleren.\nDe naam europium is afgeleid van het werelddeel Europa.\nToepassingen.\nMetallisch europium is voor industri\u00eble toepassingen vrijwel onbruikbaar. Verbindingen van europium zijn wel voor meerdere doeleinden inzetbaar:\nVerschillende isotopen van europium, waaronder europium-155, zijn goede neutronenvangers en kunnen daarvoor worden gebruikt in nucleaire installaties.\nOpmerkelijke eigenschappen.\nEuropium is een buigzaam metaal en qua hardheid lijkt het op lood. Van alle lanthaniden en actiniden is europium het meest reactief. Het oxideert zeer snel aan de lucht, reageert met water op een met calcium vergelijkbare manier en ontbrandt spontaan bij temperaturen boven de 150\u00a0\u00b0C.\nVerschijning.\nDoor het reactieve karakter van europium wordt het nooit als vrij element in de natuur aangetroffen. Er zijn echter veel mineralen die lage concentraties europium bevatten, waarvan bastn\u00e4siet en monaziet commercieel aantrekkelijk zijn.\nSpectra wijzen uit dat europium ook op de zon en veel andere sterren voorkomt.\nIsotopen.\nIn de natuur komen de stabiele europium isotopen 151Eu en 153Eu in bijna gelijke verhouding voor. Er zijn ongeveer 35 instabiele isotopen bekend, waarvan 150Eu met een halveringstijd van ruim 35 jaar het stabielst is. De meeste isotopen hebben halveringstijden van minder dan 12 seconden.\nToxicologie en veiligheid.\nDe toxicologie van europium is nog niet volledig onderzocht, maar niets wijst erop dat het metaal erg giftig is in vergelijking met andere zware metalen. Europium is wel brandgevaarlijk. In poedervorm kan dat zelfs explosief verlopen."}
{"id": "4408", "revid": "166195", "url": "https://nl.wikipedia.org/wiki?curid=4408", "title": "Gadolinium", "text": "Gadolinium is een scheikundig element met symbool Gd en atoomnummer 64. Het is een zilverwit lanthanide.\nOntdekking.\nIn 1880 merkte de Zwitserse chemicus Jean Charles Galissard de Marignac op dat het materiaal dat in die tijd bekendstond als \"didymium\" en het mineraal gadoliniet een overeenkomende spectrumlijn vertoonde, die later werd toegeschreven aan gadolinium. In 1886 isoleerde Paul \u00c9mile Lecoq de Boisbaudran voor het eerst gadoliniumoxide uit het mineraal. Het duurde echter tot het begin van de 20e eeuw voordat Georges Urbain metallisch gadolinium kon isoleren. Deze Franse chemicus heeft tussen 1895 en 1912 een aantal elementen voor het eerst kunnen isoleren door middel van fractionele destillatie.\nGadolinium is vernoemd naar de Finse chemicus en geoloog Johan Gadolin.\nToepassingen.\nZowel in de industrie als in de medische wetenschap wordt gadolinium gebruikt voor uiteenlopende toepassingen:\nOpmerkelijke eigenschappen.\nGadolinium is een zilverwit buigzaam en makkelijk te vervormen metaal met een metallieke glans. Bij standaard temperatuur en druk heeft het een compacte hexagonale kristalstructuur in alfavorm. Bij verhitting boven 1535\u202fK verandert dat in de lichaamscentrische kubische b\u00e8tavorm. Gadolinium reageert minder makkelijk met zuurstof dan de meeste andere lanthaniden. Het reageert langzaam met water en lost op in de meeste verdunde zuren.\nGadolinium heeft een elektronenconfiguratie [Xe]4f75d16s2. Zoals de meeste elementen van de lanthanidereeks heeft het de neiging de drie buitenste elektronen af te staan (gadoliniumchemie wordt hier geheel door beheerst). Het vormt Gd3+-ionen met een [Xe]4f7 configuratie. Hiermee is de f-schil precies halfvol. Volgens de regel van Hund heeft de hoge spintoestand met alle elektronspins parallel en spinkwantumgetal S=7/2 de laagste energie. Dit is het hoogste spinkwantumgetal van enig ion.\nIn het element kunnen de magnetische momenten van de individuele atomen koppelen. Gadolinium is daarom een van de vier ferromagnetische metalen, naast ijzer, nikkel en kobalt. Hoewel het magnetisch moment bijzonder groot is, is de koppeling niet bijzonder sterk. Het curiepunt ligt rond kamertemperatuur.\nVerschijning.\nIn de natuur komt gadolinium niet voor als vrij element, maar het komt voor in meerdere mineralen waarin ook andere lanthaniden worden aangetroffen zoals gadoliniet, monaziet en bastn\u00e4siet. De meeste gebruikte isolatiemethode is reductie van watervrij gadoliniumfluoride met calcium.\nIsotopen.\nGadolinium komt in zes stabiele isotopen voor in de natuur. Daarnaast komt er \u00e9\u00e9n radioactieve isotoop voor met een halveringstijd van 1,08\u00b71014 jaar. In totaal zijn er 30 radio-isotopen bekend.\nToxicologie en veiligheid.\nVan gadolinium is bekend dat het leverschade kan aanrichten bij langdurige blootstelling. Aangezien het gebruik van gadolinium aanzienlijk is (bijvoorbeeld voorheen, als fosforescent in beeldbuizen) is dat een belangrijke reden om het materiaal zorgvuldig te behandelen. MRI-contrastmiddelen gebaseerd op gadolinium, zoals gadobutrol, lijken bij toepassing bij pati\u00ebnten met een zeer slechte nierfunctie een soort sclerodermie te kunnen veroorzaken: nefrogene systemische fibrose."}
{"id": "4409", "revid": "86479", "url": "https://nl.wikipedia.org/wiki?curid=4409", "title": "Terbium", "text": "Terbium is een scheikundig element met symbool Tb en atoomnummer 65. Het is een grijskleurig lanthanide.\nOntdekking.\nTerbium is in 1843 ontdekt door Carl Gustaf Mosander.\nDeze Zweedse chemicus trof het element aan als verontreiniging in yttriumoxide. Het duurde tot ongeveer 1900 voordat Georges Urbain in staat was het element voor het eerst te isoleren met behulp van ionenuitwisseling.\nDe naam \"terbium\" is afgeleid van de plaatsnaam Ytterby in Zweden.\nToepassingen.\nTerbium wordt slechts beperkt gebruikt. Enkele industri\u00eble toepassingen zijn:\nOpmerkelijke eigenschappen.\nTerbium is een buigzaam en makkelijk te vervormen metaal dat vergeleken met de meeste andere lanthaniden redelijk bestendig is tegen lucht. Er zijn twee kristalstructuren bekend waarbij het overgangspunt bij 1562 K ligt.\nVerschijning.\nIn de natuur komt terbium niet voor als vrij element, maar het komt in lage concentraties (tot 0,03%) voor in meerdere mineralen waarin ook andere lanthaniden worden aangetroffen zoals gadoliniet, ceriet, monaziet en bastn\u00e4siet. De mineralen xenotiem en euxeniet bevatten soms tot wel 1% terbium.\nDe meest toegepaste isolatiemethode is reductie van terbiumfluoride of -chloride met calcium.\nIsotopen.\n159Tb is het enige stabiele isotoop. Er zijn 33 radioactieve terbiumisotopen bekend. 158Tb heeft daarvan met 180 jaar de langste halveringstijd. Het grootste deel van deze radionucliden heeft halveringstijden van minder dan enkele seconden.\nToxicologie en veiligheid.\nOver de eventueel schadelijke gevolgen van terbium is nog weinig bekend. Het is te verwachten dat het vergelijkbaar is met andere lanthaniden."}
{"id": "4410", "revid": "945167", "url": "https://nl.wikipedia.org/wiki?curid=4410", "title": "Dysprosium", "text": "Dysprosium is een scheikundig element met symbool Dy en atoomnummer 66. Het is een zilvergrijs lanthanide.\nOntdekking.\nDysprosium is in 1886 ontdekt door de Franse scheikundige Paul \u00c9mile Lecoq de Boisbaudran toen hij erin slaagde om dysprosiumoxide te isoleren uit verontreinigd erbiumoxide waarvan men tot dat moment dacht dat het holmiumoxide was. Het duurde tot de vroege jaren 50 in de 20e eeuw voordat de ionenwisselaars ver genoeg ontwikkeld waren om zuiver dysprosium te isoleren.\nDe naam dysprosium is afkomstig van de Griekse term \"dysprositos\" (\u03b4\u03c5\u03c3\u03c0\u03c1\u03cc\u03c3\u03b9\u03c4\u03bf\u03c2), dat kan vertaald worden als \"moeilijk toegankelijk\". Dit verwijst naar het feit dat Paul \u00c9mile Lecoq de Boisbaudran meer dan 30 stappen nodig had om dysprosium te isoleren uit zijn oxide.\nToepassingen.\nDoordat methoden om dysprosium te isoleren nog maar sinds relatief kort bestaan, is de industri\u00eble toepassing van dit metaal gering:\nDe totale wereldproductie van dysprosium bedraagt minder dan 100 ton per jaar (2003).\nOpmerkelijke eigenschappen.\nDysprosium is een buigzaam en vervormbaar metaal en komt in twee modificaties voor. De \u03b1-vorm gaat bij 1663 K over in de \u03b2-vorm. Het reageert makkelijk met zuurstof tot een oxidelaag. In water en verdund zuur lost het op onder vorming van waterstof.\nHet element gaat als driewaardig positief ion Dy3+ in oplossing en deze oxidatietoestand beheerst grotendeels de chemie.\nVerschijning.\nHet aandeel van het element in de aardkorst bedraagt ongeveer 4,2 ppm. Net als andere lanthaniden komt het vooral voor in de mineralen monaziet en bastn\u00e4siet. Het isoleren van dysprosium is lastig omdat het grote overeenkomsten vertoont met erbium en holmium.\nIsotopen.\nIn de natuur komen zeven verschillende stabiele dysprosiumisotopen voor. Er zijn 28 radioactieve isotopen bekend waarvan 154Dy de langste halveringstijd (3\u00b7106 jaar) heeft. De overige radio-isotopen hebben significant kortere halveringstijden: 159Dy 144,4 dagen, 166Dy 81,6 uur en alle anderen minder dan 10 uur.\nToxicologie en veiligheid.\nOver de eventueel schadelijke gevolgen van dysprosium is nog weinig bekend. Het is te verwachten dat het vergelijkbaar is met andere lanthaniden."}
{"id": "4411", "revid": "945167", "url": "https://nl.wikipedia.org/wiki?curid=4411", "title": "Holmium", "text": "Holmium is een scheikundig element met symbool Ho en atoomnummer 67. Het is een zilverwit lanthanide.\nOntdekking.\nHolmium is in 1878 ontdekt door Marc Delafontaine en Jacques Louis Soret toen zij bij spectrometisch onderzoek onbekende absorptiebanden aantroffen. Het toen nog onbekende element noemden zij \"Element X\". In datzelfde jaar ontdekte Per Teodor Cleve onafhankelijk van Delafontaine en Soret het element tijdens het onderzoeken van erbiumoxide.\nHolmium is genoemd naar Stockholm, in het Latijn Holmia. Stockholm was de woonplaats van Cleve.\nToepassingen.\nHolmium beschikt over bijzondere magnetische eigenschappen en wordt industrieel voornamelijk gebruikt als magnetische flux-concentrator. Andere toepassingen zijn:\nDaarnaast wordt holmium regelmatig gebruikt in allerlei legeringen.\nIn de geneeskunde wordt holmium gebruikt bij de behandeling van kwaadaardige uitzaaiingen in de lever, door middel van radio-embolisatie.\nOpmerkelijke eigenschappen.\nVan alle in de natuur voorkomende elementen heeft holmium het grootste magnetisch moment (10,6 \u00b5B) en toont daarnaast andere opmerkelijke magnetische eigenschappen. Gecombineerd met yttrium vormt het zeer magnetisch materiaal.\nHolmium is een vrij zacht en buigzaam metaal met een heldere metallieke glans dat bij standaard temperatuur en druk niet wordt aangetast in de lucht. Bij hogere temperaturen reageert het echter snel tot een geelkleurig oxide.\nVerschijning.\nAls vrij element wordt holmium op aarde in de natuur niet aangetroffen. Net als de meeste lanthaniden komt het onder andere voor in de mineralen monaziet (ongeveer 0,05%) en gadoliniet. Met behulp van ionenwisselaars kan holmium hieruit worden ge\u00efsoleerd. De concentratie holmium in de aardkorst wordt geschat op 1,3\u00a0mg/kg.\nIsotopen.\nHolmium-165 is het enige stabiele holmiumisotoop. Er zijn 23 radioactieve holmium isotopen bekend, waarvan holmium-163 met een halveringstijd van 4570 jaar het stabielst is. De overige radio-isotopen hebben halveringstijden van minder dan 27 uur.\nToxicologie en veiligheid.\nOver de eventueel schadelijke gevolgen van holmium is nog weinig bekend. Het is te verwachten dat het vergelijkbaar is met andere lanthaniden."}
{"id": "4412", "revid": "1061913", "url": "https://nl.wikipedia.org/wiki?curid=4412", "title": "Erbium", "text": "Erbium is een scheikundig element met symbool Er en atoomnummer 68. Het is een zilverwit lanthanide.\nOntdekking.\nErbium is in 1843 ontdekt door de Zweedse chemicus Carl Gustaf Mosander tijdens het onderzoeken van mineralen. Hij noemde het naar Ytterby, waar het voor het eerst werd gevonden. In 1934 werd zuiver metallische erbium ge\u00efsoleerd door erbiumchloride te reduceren met kaliumdamp.\nToepassingen.\nErbium wordt veelal toegepast als fotografisch filter en de veerkrachtige eigenschap maakt het een bruikbaar additief in legeringen. Erbium wordt ook veel gebruikt in fotonica, omdat de band gap overeenkomt met de golflengte waarbij glasvezel de hoogste transmissie heeft. Andere toepassingen zijn:\nOpmerkelijke eigenschappen.\nErbium is een vrij zacht en buigzaam metaal met een heldere metallieke glans dat bij standaard temperatuur en druk minder snel wordt aangetast in de lucht dan veel andere lanthaniden. In zichtbaar licht, ultraviolet en nabij infrarood vertoont erbium een karakteristiek spectrum. De meeste zouten van erbium hebben een roze kleur.\nVerschijning.\nIn de natuur komt erbium niet voor als vrij element, maar het komt voor in meerdere mineralen waarin ook andere lanthaniden worden aangetroffen zoals gadoliniet, monaziet en bastn\u00e4siet. De belangrijkste commerci\u00eble bronnen van erbium zijn de mineralen xenotiem en euxeniet.\nIsotopen.\nIn de natuur komen zes stabiele erbiumisotopen voor waarvan 166Er ongeveer een derde uitmaakt. 23 radioactieve isotopen zijn bekend waarvan 169Er met een halveringstijd van 9,4 dagen het meest stabiel is.\nToxicologie en veiligheid.\nOver de eventueel schadelijke gevolgen van erbium is nog weinig bekend. Het is te verwachten dat het vergelijkbaar is met andere lanthaniden. Erbium in poedervorm is brandbaar."}
{"id": "4413", "revid": "945167", "url": "https://nl.wikipedia.org/wiki?curid=4413", "title": "Thulium", "text": "Thulium is een scheikundig element met symbool Tm en atoomnummer 69. Het is een zilverwit lanthanide.\nOntdekking.\nIn 1879 is thulium ontdekt door de Zweedse chemicus Per Teodor Cleve tijdens het bestuderen van onzuiverheden in lanthanideoxiden. E\u00e9n voor \u00e9\u00e9n verwijderde hij alle bekende bestanddelen uit erbiumoxide, waarbij uiteindelijk twee onbekende substanties overbleven. De ene was een bruinkleurig oxide van het gelijktijdig door Marc Delafontaine ontdekte holmium, de andere was een groen oxide van een toen nog niet eerder ontdekt element dat hij thulium noemde.\nDe naam thulium is afkomstig van Thule, de oude Romeinse naam voor een mythisch land in het verre noorden, vermoedelijk Scandinavi\u00eb of mogelijk IJsland.\nToepassingen.\nThulium kan worden gebruikt om lasers te maken, maar door de hoge kosten van dit metaal zijn de toepassingsmogelijkheden gering. Enkele andere zeldzame toepassingen zijn:\nHet instabiele 171Tm kan in de toekomst mogelijk als beperkt inzetbare energiebron worden gebruikt.\nOpmerkelijke eigenschappen.\nVan alle lanthaniden komt thulium op aarde het minst voor. Het is een buigzaam en helder glanzend metaal, dat redelijk corrosiebestendig is tegen lucht.\nVerschijning.\nIn zeer lage concentraties (ongeveer 0,007%) wordt thulium aangetroffen in mineralen waarin ook veel andere lanthaniden voorkomen, zoals monaziet. Met behulp van ionenwisselaars kan thulium hieruit worden ge\u00efsoleerd. Een andere methode is door reductie met calcium.\nIsotopen.\nIn de natuur komt er \u00e9\u00e9n stabiele thulium isotoop voor. Er zijn 31 radioactieve thulium isotopen bekend, waarvan het meest stabiele isotoop 171Tm is met een halveringstijd van 1,92 jaar. De overige isotopen hebben halveringstijden van minder dan 64 uur.\nToxicologie en veiligheid.\nOver de toxische eigenschappen van thulium is weinig bekend, daarom moet het met grote zorgvuldigheid worden behandeld. Van poedervormig thulium is bekend dat het brand- en explosiegevaar kan opleveren."}
{"id": "4414", "revid": "1078671", "url": "https://nl.wikipedia.org/wiki?curid=4414", "title": "Ytterbium", "text": "Ytterbium is een scheikundig element met symbool Yb en atoomnummer 70. Het is een zilverwit lanthanide.\nOntdekking.\nYtterbium is door de ontdekker Jean Charles Galissard de Marignac in 1878 vernoemd naar het plaatsje Ytterby bij Stockholm in Zweden waar het erts vandaan kwam waarin een aantal van de lanthaniden ontdekt is. In 1908 slaagde Georges Urbain erin om wat Marignac in 1878 als \"ytterbia\" had betiteld te scheiden in wat nu bekendstaat als \"lutetium\" en \"ytterbium\". Von Welsbach werkte omstreeks dezelfde tijd aan het probleem en noemde de elementen aldebaranium en cassiopeium, maar later werden deze namen verworpen.\nHoewel ytterbium de eerste ontdekte lanthanide is, werd het pas in 1953 voor het eerst ge\u00efsoleerd.\nToepassingen.\nYtterbium wordt onder andere toegepast in optische elementen, bijvoorbeeld in glasvezelversterkers, fosforen en lasers. Het vindt ook toepassing in de katalyse en de metallurgie.\nOpmerkelijke eigenschappen.\nHet metaal is zacht en niet al te bestendig aan de lucht, het lost op in verdunde zuren en reageert langzaam met water. Het ondergaat een faseovergang bij 798\u00a0\u00b0C naar een lichaamsgecentreerde kubische structuur. Het is een metaal maar onder hoge druk gedraagt het zich als een halfgeleider.\n\"Ytterbiumchemie\" wordt zoals de meeste lanthanidechemie beheerst door de neiging drie elektronen af te staan en een Yb3+-ion te vormen. Echter doordat de configuratie van dit ion 4f13 is, ontbreekt er maar \u00e9\u00e9n elektron aan de 4f-schil. De tweewaardige toestand Yb2+ met een volle 4f14-configuratie komt daardoor ook voor.\nVerschijning.\nZoals alle andere lanthaniden komt ytterbium alleen in gebonden toestand voor in sommige mineralen. De belangrijkste commerci\u00eble bron is monaziet, dat ongeveer 0,03% ytterbium bevat.\nIsotopen.\nIn de natuur komen zeven stabiele ytterbiumisotopen voor, waarvan 174Yb met een relatieve aanwezigheid van 31,8% het meest. Er zijn 22 radio-isotopen bekend. De stabielste daarvan is 169Yb met een halveringstijd van 32,026 dagen.\nToxicologie en veiligheid.\nEr is vrij weinig bekend over de toxicologie van ytterbium. Hoewel de eerste studies daarnaar niet wijzen op ernstige schadelijkheid, dient het metaal zorgvuldig te worden behandeld. Van sommige ytterbiumverbindingen is bekend dat ze huid- en oogirritaties kunnen veroorzaken. Ytterbium in poedervorm is brandgevaarlijk en kan explosief zijn."}
{"id": "4415", "revid": "86479", "url": "https://nl.wikipedia.org/wiki?curid=4415", "title": "Lutetium", "text": "Lutetium is een scheikundig element met symbool Lu en atoomnummer 71. Het is een zilverwit lanthanide.\nOntdekking.\nOnafhankelijk van elkaar is lutetium in 1907 ontdekt door Georges Urbain en Carl Auer von Welsbach. Beide troffen het element als verontreiniging aan in het mineraal ytterbia, waarvan eerder vermoed werd dat het volledig uit ytterbiumverbindingen bestond. Aangezien Urbain het isolatieproces als eerste beschreef, wordt deze Franse chemicus gezien als de ontdekker van lutetium. Zelf noemde hij het element neoytterbium, maar dat werd in 1949 veranderd in lutetium. Welsbach stelde de namen cassiopeium en aldebaranium voor, maar deze namen werden afgewezen. Toch wordt in vooral Duitse literatuur de naam Cassiopeium (Cp) nog regelmatig gebruikt.\nDe naam lutetium is afgeleid van de Latijnse naam voor Parijs, Lutetia.\nToepassingen.\nLutetium kan bereid worden uit lutetium(III)chloride en metallisch calcium. Het isoleren van lutetium is echter een kostbaar proces en het wordt daarom slechts zeer sporadisch gebruikt voor industri\u00eble toepassingen:\nDaarnaast kan lutetium worden gebruikt voor legeringen en medicijnen, zoals lutetium-octreotaat.\nOpmerkelijke eigenschappen.\nLutetium is de zwaarste en hardste lanthanide en wordt niet aangetast door zuurstof uit de lucht.\nAls laatste element van de lanthanidereeks heeft lutetium een volle f-schil: 4f14 en nog drie elektronen in 6s25d1. Het gedraagt zich daarom als een overgangsmetaal uit de scandiumgroep en vormt vrijwel uitsluitend driewaardig positieve Lu3+-ionen. Doordat de f-schil vol is zijn deze ionen niet magnetisch en hebben zij geen optische overgangen in het zichtbare gebied.\nVoorkomen.\nBijna alle lanthanidebevattende mineralen bevatten lutetium, maar altijd in uiterst lage concentraties. De commercieel aantrekkelijkste bron is het mineraal monaziet dat ongeveer 0,0001% lutetium bevat\nBereiding.\nHet isoleren van zuiver lutetium is een lastig en kostbaar proces. Lutetium wordt eerst van andere lanthaniden gescheiden door middel van een ionenwisselaar. Vervolgens wordt watervrij lutetiumchloride of -fluoride gereduceerd met een alkali- of aardalkalimetaal, zoals calcium:\nIsotopen.\nIn de natuur is 175Lu de enige stabiele lutetiumisotoop. In totaal zijn er 33 radioactieve isotopen bekend waarvan 176Lu als gevolg van de lange halveringstijd op aarde nog voorkomt. 174Lu en 173Lu hebben een halveringstijd van respectievelijk 3,31 en 1,37 jaar. Alle andere radio-isotopen hebben halveringstijden van minder dan enkele dagen.\nToxicologie en veiligheid.\nOver de toxicologische eigenschappen van lutetium is weinig bekend en lutetium zou daarom zorgvuldig moeten worden behandeld. Van poedervormig lutetium is bekend dat het brandbaar is en explosiegevaar kan opleveren."}
{"id": "4416", "revid": "523057", "url": "https://nl.wikipedia.org/wiki?curid=4416", "title": "Hafnium", "text": "Hafnium is een scheikundig element met symbool Hf en atoomnummer 72. Het is een staalgrijs overgangsmetaal.\nOntdekking.\nOp basis van zijn atoomtheorie voorspelde Niels Bohr dat het 72ste element niet tot de zeldzame aarden behoorde, waar men het tot dan toe tevergeefs gezocht had. Op Bohrs aanwijzing werd het element in 1922 ontdekt door de Nederlandse fysicus en ingenieur Dirk Coster en de Hongaarse scheikundige George de Hevesy toen zij met r\u00f6ntgenspectrometrie de buitenste elektronen van zirkoniumhoudende erts bestudeerden.\nMetallisch hafnium is voor het eerst ge\u00efsoleerd door de Nederlandse scheikundigen Anton Eduard van Arkel en Jan Hendrik de Boer door een damp van hafnium(IV)jodide over een verhit wolfraamelement te leiden (het Van Arkel-de Boerproces).\nDe naam \"Hafnium\" is afgeleid van het Latijnse naam voor \"Kopenhagen\" \"Hafnia\"; de plaats waar het element is ontdekt.\nToepassingen.\nIn nucleaire installaties zoals kernonderzee\u00ebrs wordt hafnium gebruikt als neutronenvanger. Andere industri\u00eble toepassingen van hafnium zijn:\nOpmerkelijke eigenschappen.\nHafnium is een glanzend en buigzaam metaal met uitstekende corrosiebestendigheid. Chemisch gezien vertoont het veel overeenkomsten met zirkonium en daardoor zijn deze elementen moeilijk van elkaar te onderscheiden. Het opmerkelijkste verschil is de dichtheid; die van hafnium is ongeveer tweemaal zo groot.\nHafniumcarbide is een uit twee elementen bestaande verbinding met het hoogste bekende smeltpunt \u2014 meer dan 4160 kelvin. Bij lage temperaturen reageert hafnium alleen met halogenen. Bij hogere temperaturen worden ook reacties met zuurstof, stikstof, koolstof, zwavel en silicium waargenomen.\nEtymologie.\nHafnuim (Hf) is afgeleid van de Latijnse naam voor Kopenhagen (Hafnia), de stad waar het element ontdekt is.\nVerschijning.\nIn de natuur komt hafnium vrijwel niet in ongebonden toestand voor. Vaak wordt het in combinatie met zirkonium aangetroffen in mineralen zoals alviet en thortveiliet die zo'n 1 tot 5% hafnium bevatten.\nOngeveer de helft van de totale hafniumwinning ontstaat als bijproduct van de productie van zirkonium door reductie van hafniumtetrachloride met magnesium of natrium.\nIsotopen.\nIn de natuur komen vijf stabiele hafnium isotopen voor waarvan 180Hf met ruim 35% het meest. Daarnaast zijn er radioactieve isotopen bekend waaronder de alfastraler 174Hf met een halveringstijd van 2,0\u00b71015 jaar.\nToxicologie en veiligheid.\nAls fijn poeder kan hafnium spontaan ontbranden in de lucht. Het zuivere metaal is voor mensen onschadelijk. Dat geldt echter niet voor hafniumverbindingen, maar in de vrije natuur worden deze zelden aangetroffen."}
{"id": "4417", "revid": "86479", "url": "https://nl.wikipedia.org/wiki?curid=4417", "title": "Tantaal", "text": "Tantaal of tantalium is een scheikundig element met symbool Ta en atoomnummer 73. Het is een grijsblauw overgangsmetaal.\nOntdekking.\nTantaal is in 1802 in Zweden ontdekt door Anders Gustaf Ekeberg en in 1820 voor het eerst ge\u00efsoleerd door J\u00f6ns Jacob Berzelius. Veel scheikundigen in die tijd dachten dat tantaal een isotoop van niobium was, maar in 1866 werd door Jean Charles de Marignac aangetoond dat de zuren van tantaal en niobium verschillende verbindingen waren.\nIn het begin van de 20e eeuw werd redelijk zuiver tantaal verkregen door Werner von Bolton, die dit gebruikte als gloeidraad in lampen. Later werd dat vervangen door wolfraam.\nDe naam \"tantalium\" is afkomstig van het Griekse \"Tantalos\", een mythisch personage.\nToepassingen.\nIn poedervorm wordt tantaal veelvuldig gebruikt bij de productie van elektronische componenten, vooral solid-state condensatoren. \nAndere toepassingen van tantalium zijn:\nOmdat zuiver tantaal niet reageert met lichaamsvloeistoffen, wordt het soms gebruikt voor implantaten.\nOpmerkelijke eigenschappen.\nTantaal is een zeer buigzaam, hard en zwaar metaal dat eenvoudig te bewerken is. Het is zeer resistent tegen zuren en andere corroderende chemicali\u00ebn. Bij temperaturen onder de 150\u00a0\u00b0C wordt het alleen aangetast door geconcentreerde waterstoffluorideoplossingen en zwaveltrioxide. Het hoge smeltpunt wordt alleen overtroffen door wolfraam, renium en koolstof.\nVerschijning.\nIn de natuur komt tantaal voor in de mineralen tantaliet en euxeniet die voornamelijk worden aangetroffen in Australi\u00eb, Brazili\u00eb, Canada, de Democratische Republiek Congo, Mozambique, Nigeria, Portugal en Thailand. Tantaliet komt vaak voor in combinatie met columbiet.\nDe isolatie van tantaal is een gecompliceerd proces omdat het bijzonder moeilijk te scheiden is van niobium. De meest toegepaste technieken zijn elektrolyse van gesmolten kaliumfluorotantalaat en reductie door natrium. Tantaal is ook een bijproduct van de tinwinning.\nIsotopen.\nIn de natuur komen twee tantaalisotopen voor: het stabiele 181Ta en het radioactieve 180mTa.\nToxicologie en veiligheid.\nMetallisch tantaal wordt niet aangetast door lichaamsstoffen en is daardoor onschadelijk. Tantaliumverbindingen komen zelden voor, maar moeten wel als bijzonder giftig worden beschouwd en van sommige verbindingen is aangetoond dat zij kanker kunnen veroorzaken."}
{"id": "4418", "revid": "68260541", "url": "https://nl.wikipedia.org/wiki?curid=4418", "title": "Wolfraam", "text": "Wolfraam is een scheikundig element met symbool W en atoomnummer 74. Het is een grijswit overgangsmetaal.\nNaamgeving.\nIn het Engels en in veel romaanse talen heet het metaal \"tungsten\". Men komt dit woord weleens in vertalingen tegen. \"Tung sten\" is Zweeds voor \"zware steen\", de oorspronkelijke benaming die rond 1758 werd gegeven aan het mineraal dat nu bekendstaat als scheeliet, een verbinding van calcium en wolfraam.\nDe naam wolfraam komt van Wolf en Rahm (room, oude benaming voor schuim), een Duitse vertaling van het Latijnse \"lupi spuma\", omdat het een vretend schuim vormt bij de tinbereiding (het zogenaamde wolframiet).\nOntdekking.\nIn 1779 onderzocht de Engels-Ierse alchemist Peter Woulfe het mineraal dat nu bekendstaat als wolframiet en concludeerde dat het een nieuwe substantie moest bevatten. Twee jaar later, in 1781, ontdekte de Zweedse chemicus Scheele dat een nieuw zuur gemaakt kon worden van \"tung sten\", het later naar hem genoemde mineraal scheeliet. Scheele en Bergman suggereerden de mogelijkheid een nieuw metaal te verkrijgen door dit zuur te reduceren. In 1783 toonden twee Spaanse chemici, de broers Juan Jos\u00e9 en Fausto Elhuyar, aan dat dat zuur overeenkwam met het zuur dat zij verkregen uit wolframiet, en in datzelfde jaar waren zij in staat om daaruit wolfraam te isoleren door het te reduceren met houtskool.\nToepassingen.\nDe bekendste industri\u00eble toepassing van wolfraam is het gloeidraadje in gloeilampen. Het extreem hoge smeltpunt (hoogste van alle elementen na koolstof, namelijk 3422\u00a0\u00b0C) maakt het hiervoor zeer geschikt. Andere toepassingen van wolfraam zijn:\nWinning.\nWolfraammijnen zijn vaak kleine ondergrondse mijnen. Er bestaan echter ook open mijnen. Het gesteente waarin wolfraam voorkomt wordt eerst in kleinere stukken geblazen met behulp van springstof. Deze grote blokken worden daarna vermalen tot kleinere stukken. Wolfraam wordt uitsluitend gewonnen uit twee ertsen, namelijk wolframiet en scheeliet. Om wolfraam uit wolframiet te winnen, worden gravitationele extractiemethodes zoals spiralen, kegels en tafels gebruikt, vaak in combinatie met magnetische extractiemethoden. Om wolfraam uit scheeliet te verkrijgen wordt vaak gebruikgemaakt van schuimflotatie. Bij deze methode wordt vaak gebruikgemaakt van de alkali.\nBij deze methodes wordt echter nog geen pure wolfraam, maar wolfraamoxide ge\u00ebxtraheerd. De wolfraamoxide wordt vervolgens tot 550-850\u00a0\u00b0C verhit in stromend waterstof. Wolfraamoxide en waterstof reageren bij die temperatuur tot pure wolfraam en water. De chemische reactievergelijking voor het proces is als volgt:\nDe laatste stap in het proces is de scheiding van wolfraam en water.\nOpmerkelijke eigenschappen.\nWolfraam heeft van alle metalen het hoogste smeltpunt (3695\u00a0K) en is goed bestand tegen corrosie. Alleen sommige minerale zuren zijn in staat het metaal aan te tasten. Bij blootstelling aan de lucht vormt het een beschermende oxidelaag. In legeringen kan toevoeging van een kleine hoeveelheid wolfraam de hardheid sterk doen toenemen. Wolfraam heeft ook een zeer hoog atoomnummer waardoor het geschikt is als anodemateriaal in een r\u00f6ntgenbuis.\nGoudvervalsing.\nWolfraam heeft vrijwel dezelfde dichtheid als goud (goud 19320\u00a0kg/m\u00b3, wolfraam 19300\u00a0kg/m\u00b3) maar goud is ongeveer duizend keer zo duur. Daarom is wolfraam, zij het sporadisch, gebruikt om goudstaven te vervalsen door de binnenkant met wolfraam te vullen.\nUltrasoon onderzoek is een betrouwbare, niet-destructieve methode om dergelijke vervalsingen aan te tonen.\nVerschijning.\nDe meest voorkomende wolfraam bevattende mineralen zijn wolframiet, scheeliet, ferberiet en huebneriet. Grote hoeveelheden hiervan worden aangetroffen in China (75% van de wereldproductie), Canada, Bolivia, het westen van de Verenigde Staten, Oostenrijk, Portugal, Rusland en Zuid-Korea. Op commerci\u00eble basis wordt wolfraam gewonnen door het oxide te reduceren met waterstof of koolstof.\nIsotopen.\nIn de natuur komen vier stabiele isotopen en \u00e9\u00e9n radioactieve isotoop voor met een extreem lange halveringstijd zodat ze als stabiel kunnen worden beschouwd. Daarnaast zijn er nog een 25-tal minder stabiele isotopen bekend.\nToxicologie en veiligheid.\nWolfraam is een volkomen veilig metaal. Er zijn geen speciale voorzorg- en veiligheidsmaatregelen bij het gebruik en verwerken van wolfraam noodzakelijk."}
{"id": "4419", "revid": "139751", "url": "https://nl.wikipedia.org/wiki?curid=4419", "title": "Renium", "text": "Renium (v\u00f3\u00f3r 1954 geschreven als rhenium) is een scheikundig element met symbool Re en atoomnummer 75. Het is een grijswit overgangsmetaal.\nOntdekking.\nIn 1925 is het element renium ontdekt door de Duitse scheikundigen Walter Noddack, Ida Noddack en Otto Berg toen zij de mineralen columbiet, gadoliniet en molybdeniet onderzochten met een spectrofotometer. De aangetroffen hoeveelheden renium waren echter gering.\nDe naam \"renium\" is afgeleid van de Latijnse naam voor de rivier de Rijn: \"Rhenus\".\nToepassingen.\nKatalysatoren bestaande uit platina en renium worden voornamelijk gebruikt om benzine met een hoog octaangetal te produceren zonder dat giftige loodverbindingen toegevoegd hoeven te worden. Andere toepassingen van renium zijn:\nIn de fotografie wordt renium soms gebruikt in flitsers.\nOpmerkelijke eigenschappen.\nRenium is een glanzend grijswit elastisch metaal met een hoog smeltpunt (alleen wolfraam en koolstof hebben een hoger smeltpunt). Het heeft een hoge dichtheid en komt in een heel scala aan oxidatietoestanden voor waarvan -1, +2, +4, +6 en +7 het meest voorkomen. Renium is zeer corrosiebestendig.\nVerschijning.\nIn de natuur komt renium niet in ongebonden toestand voor. Reniumverbindingen worden wijdverspreid in de aardkorst aangetroffen, maar de concentraties zijn erg laag, in de orde van 0,001 ppm. Commercieel wordt renium voornamelijk verkregen als bijproduct van de winning van molybdeen: als molybdeniet wordt geoxideerd (\"geroost\") om het zwavel te verwijderen, komt tegelijkertijd het renium vrij als renium(VII)oxide.\nDoor ammoniumperrenaat bij hoge temperatuur te reduceren met waterstof wordt metallisch renium verkregen.\nIsotopen.\nIn de natuur voorkomend renium is een mengsel van het stabiele 185Re en het (zeer licht) radioactieve 187Re met een halveringstijd van ruim 43,5 miljard jaar. Daarnaast zijn er ongeveer 25 andere instabiele isotopen bekend met veel kortere halveringstijden.\nToxicologie en veiligheid.\nEr is weinig bekend over de toxiciteit van renium. Bij contact met de huid kan het irritaties veroorzaken en het spijsverteringskanaal beschadigen."}
{"id": "4420", "revid": "120470", "url": "https://nl.wikipedia.org/wiki?curid=4420", "title": "Osmium", "text": "Osmium is een scheikundig element met symbool Os en atoomnummer 76. Het is een blauwgrijs overgangsmetaal.\nOntdekking.\nOsmium is in 1803 ontdekt door Smithson Tennant in Londen. Het metaal bleef samen met iridium achter als zwart residu na het oplossen van platinaerts in koningswater.\nDe naam \"osmium\" is afgeleid van het Griekse \"osm\u00e8\" (\u03bf\u03c3\u03bc\u03b7), dat kan worden vertaald als \"stank\". Hierbij wordt duidelijk verwezen naar osmium(VIII)oxide, dat zelfs bij lage temperaturen een enorme stank verspreidt. Osmiumpoeder oxideert reeds bij kamertemperatuur.\nToepassingen.\nBij aanwezigheid van zuurstof gaat zuiver osmium over in het uiterst giftige en stinkende osmium(VIII)oxide. Daarom wordt osmium vrijwel nooit in zuivere vorm gebruikt. In legeringen wordt osmium echter wel regelmatig gebruikt bij toepassingen waar slijtvastheid belangrijk is. Andere toepassingen zijn:\nVanwege het extreem hoge smeltpunt van osmium werd het in het begin van de twintigste eeuw door Carl Auer von Welsbach gebruikt om draden te maken voor gloeilampen, maar het goedkopere en technisch betere wolfraam heeft deze toepassing overgenomen.\nOpmerkelijke eigenschappen.\nIn metallische vorm is osmium een blauwgetint, breekbaar en glanzend metaal met een zeer grote dichtheid. In poedervorm reageert het snel met zuurstof en vormt daarbij het giftige osmiumtetraoxide dat herkenbaar is aan de geur en een kookpunt heeft van 130\u00a0\u00b0C.\nVeelal wordt osmium gezien als het element met de hoogste dichtheid, maar dat is afhankelijk van de gebruikte methode om de dichtheid te bepalen. Soms wordt iridium gezien als het element met de hoogste dichtheid. Van alle metalen uit de platinagroep heeft osmium het hoogste smeltpunt en de laagste dampdruk. De meest voorkomende oxidatietoestanden zijn +3 en +4, maar +1 en +8 worden ook wel aangetroffen.\nVerschijning.\nOsmium wordt onder andere aangetroffen in de natuur voorkomende legering iridiosmium; een legering van iridium en osmium die voorkomt in de Oeral en in Noord- en Zuid-Amerika. In Ontario in Canada wordt osmium aangetroffen in nikkelmijnen samen met andere metalen uit de platinagroep.\nIsotopen.\nIn de natuur komen 7 osmiumisotopen voor waarvan er 5 stabiel zijn en 2 radioactief. Deze radioactieve isotopen hebben echter zulk extreem lange halveringstijden dat ze praktisch gezien ook als stabiel beschouwd kunnen worden.\nUit de verhouding van 187Os en 188Os kan de ouderdom van zowel aardse stenen als van meteorieten worden bepaald.\nToxicologie en veiligheid.\nMetallisch osmium is onschadelijk, maar omdat het zo eenvoudig met zuurstof reageert en daarbij het extreem giftige osmiumtetraoxide vormt, moet osmium als zeer schadelijk worden beschouwd. Zelfs bij zeer lage concentraties kan osmiumtetraoxide ernstige schade aanrichten in de longen, huid en ogen."}
{"id": "4421", "revid": "1377634", "url": "https://nl.wikipedia.org/wiki?curid=4421", "title": "Iridium (element)", "text": "Iridium is een scheikundig element met symbool Ir en atoomnummer 77. Het is een zilverwit overgangsmetaal.\nOntdekking.\nIridium is in 1803 (gelijktijdig met osmium) ontdekt door de Engelse chemicus Smithson Tennant, toen het als residu achterbleef na het oplossen van platina-erts in koningswater. Tennant gaf het deze naam omdat er vele kleuren zichtbaar waren: Iris is de godin van de regenboog, \"Iridis\" betekent in het Latijn \"van Iris\".\nDe meteoriet die zo'n 66 miljoen jaar geleden in Mexico insloeg en wellicht (mede) de Krijt-Paleogeen-massa-extinctie veroorzaakte, bevatte een hoge concentratie iridium. Restanten daarvan worden aangetroffen als een dun laagje in het sediment afgezet in die periode. Dit noemt men de iridiumanomalie.\nToepassingen.\nIridium wordt voornamelijk gebruikt in legeringen waar de hardheid van het materiaal belangrijk is. Andere toepassingen zijn:\nOpmerkelijke eigenschappen.\nIridium is lastig te bewerken omdat het zeer hard en breekbaar is. Het is een zilverwit metaal met een lichte gele glans. Van alle metalen is iridium het best bestand tegen corrosie door zuren (zelfs tegen koningswater). Met sommige gesmolten natriumzouten zoals natriumchloride (keukenzout) en natriumcyanide reageert iridium echter wel.\nIridium is na osmium het element met de hoogste dichtheid: 22560 kg/m\u00b3.\nVerschijning.\nIn de aardkorst wordt iridium in ongebonden toestand aangetroffen, vaak in combinatie met andere metalen uit de platinagroep. Daarnaast komt het voor in de natuurlijke legering iridiosmium. De kern van de aarde is rijk aan iridium en op sommige plaatsen komt het naar de oppervlakte. Het meeste commercieel gedolven iridium ontstaat als bijproduct van de koperwinning.\nDit metaal wordt vaak gevonden in meteorieten.\nIsotopen.\nNaast de twee stabiele iridiumisotopen 191Ir en 193Ir is er een groot aantal radioactieve isotopen bekend waarvan het meest stabiele 192Ir een halveringstijd van ruim 73 dagen heeft.\nToxicologie en veiligheid.\nMetallisch iridium is onschadelijk en weinig reactief. De meeste iridiumverbindingen moeten als giftig worden beschouwd."}
{"id": "4422", "revid": "170851", "url": "https://nl.wikipedia.org/wiki?curid=4422", "title": "Platina", "text": "Platina is een scheikundig element met symbool Pt en atoomnummer 78. Het is een grijswit overgangsmetaal.\nOntdekking.\nDoor de oorspronkelijke bewoners van Amerika werd platina al lange tijd gebruikt, voordat er omstreeks 1500 voor het eerst melding van wordt gemaakt in geschriften van de Italiaan Julius Caesar Scaliger. Deze humanist beschreef platina als een wonderlijk metaal dat werd aangetroffen in (het huidige) Panama en Mexico en \"onmogelijk kon worden gesmolten\".\nDe Spanjaarden gaven het metaal de naam platino, dat betekent zilvertje. Ze troffen het in Colombia aan tussen het gedolven zilver en beschouwden het als een ongewenste verontreiniging. De klemtoon ligt in platino op de i. Merkwaardig is dat daarbij het grammaticaal geslacht veranderd is: plata is vrouwelijk, platino is mannelijk.\nRondom 1740 werd platina als chemisch element ontdekt door de Spaanse astronoom Antonio de Ulloa tijdens een geografische missie naar Peru. Toen hij het platinahoudende erts mee terugnam naar Spanje werd zijn schip door de Britten onderschept. Hierdoor duurde het tot 1748 voordat er een publicatie over dit onbekende element verscheen. Los daarvan lukte het de Britse wetenschapper Charles Wood in 1741 om platina te isoleren.\nToepassingen.\nPlatina vindt veel toepassing in juwelen en apparatuur die hoge temperaturen en corrosieve omstandigheden moet kunnen doorstaan, zoals chemische smeltkroezen en glasovenbekledingen. Fijn verpoederd platina kan dienstdoen als katalysator. Andere toepassingen van platina zijn:\nDe verbinding cisplatine - PtCl2(NH3)2 - kan een effectief geneesmiddel zijn tegen sommige vormen van kanker, zoals leukemie en prostaatkanker.\nOpmerkelijke eigenschappen.\nPlatina is een buigzaam en kneedbaar metaal met een grijs-witte glans en dat goed bestand is tegen corrosie door cyaniden, halogenen, zoutzuur en niet aan de lucht oxideert. Omdat het metaal onschadelijk is voor mensen en niet snel dof wordt is het zeer geschikt om juwelen van te vervaardigen. Verder is platina goed bestand tegen hoge temperaturen en is het chemisch stabiel. Platina wordt hierom in industri\u00eble processen veel toegepast.\nHet enige zuur waarin platina oplost is koningswater. De meest voorkomende oxidatietoestanden van platina zijn +2, +3 en +4.\nVoorkomen.\nPlatina wordt zowel ongebonden als in het mineraal sperryliet in de aardkorst aangetroffen. Vaak wordt het gevonden in combinatie met andere metalen uit de platinagroep. De voornaamste vindplaatsen naast Zuid-Afrika zijn de Oeral en het Poetoranagebergte, Colombia, Ontario en het westen van de Verenigde Staten. Commercieel verkregen platina is vaak een bijproduct van de nikkelwinning, zoals bij Norilsk in het noorden van kraj Krasnojarsk in Rusland.\nIsotopen.\nIn de natuur komen vijf stabiele isotopen en \u00e9\u00e9n radioactieve met een zeer lange halveringstijd voor. Daarnaast zijn er een aantal andere instabiele isotopen bekend, waarvan 193Pt een halveringstijd van 50 jaar heeft.\nToxicologie en veiligheid.\nMetallisch platina is onschadelijk. Platinaverbindingen zijn veelal zeer giftig, maar worden zelden aangetroffen. Complexe platinaverbindingen, zoals cisplatine, worden gebruikt bij de bestrijding van kanker door chemotherapie. Deze middelen hebben aanzienlijke bijwerkingen. Voor de volksgezondheid is platina geen probleem, omdat het in het milieu nagenoeg niet voorkomt. Het is ook zo kostbaar dat het vrijwel altijd loont platina-afval op te werken.\nHandel en belegging.\nPlatina is een kostbaar edelmetaal, meestal zelfs duurder dan goud. Op de internationale goederenmarkten wordt de prijs uitgedrukt in Amerikaanse dollars per troy ounce, dat is iets meer dan 31,1 gram. Op 4 maart 2008 bereikte platina de recordprijs van 2273 dollar per ounce."}
{"id": "4423", "revid": "67906506", "url": "https://nl.wikipedia.org/wiki?curid=4423", "title": "Thallium", "text": "Thallium is een scheikundig element met symbool Tl en atoomnummer 81. Het is een zilverwit hoofdgroepmetaal.\nOntdekking.\nThallium is in 1861 ontdekt door de Engelse wetenschapper Sir William Crookes tijdens het spectrofotometrisch onderzoeken van loodresiduen, die overbleven bij de productie van zwavelzuur. Een jaar later werd thallium door Crookes en Claude-Auguste Lamy onafhankelijk van elkaar ge\u00efsoleerd.\n\"Thallium\" betekent in het Grieks \"groene tak of scheut\". Deze naam past het scheikundig element omdat het een zeer heldere groene spectrum-emissielijn vertoont.\nToepassingen.\nHet geur- en smaakloze thallium(I)sulfaat is in het verleden veel gebruikt als vergif tegen ratten en insecten. Sinds het einde van de 20e eeuw is het gebruik van thalliumverbindingen niet meer toegestaan als pesticide. Andere toepassingen zijn:\nThallium wordt gebruikt voor supergeleiders bij hoge temperaturen.\nOpmerkelijke eigenschappen.\nThallium is een zeer zacht en buigzaam metaal. Het heeft een metaalglans, maar onder invloed van de zuurstof uit de lucht verandert het snel in een grauw, blauwgrijs materiaal dat veel op lood lijkt.\nVerschijning.\nThallium komt in de aardkorst voor in een concentratie van ongeveer 0,7 ppm. Vaak wordt het aangetroffen samen met kaliummineralen waarvan het lastig is te scheiden en daardoor commercieel onaantrekkelijk is. De belangrijkste thalliumbronnen zijn sporen die worden aangetroffen in koper-, lood- en zinkertsen. Hierin komt thallium voor in de mineralen crooksiet, hutchinsoniet en lorandiet. In het residu dat overblijft bij de productie van zwavelzuur wordt ook thallium aangetroffen.\nIsotopen.\n203Tl en 205Tl zijn de enige stabiele thalliumisotopen. Daarnaast zijn er ongeveer 25 radioactieve isotopen bekend waarvan 204Tl met een halveringstijd van 3,78 jaar het stabielst is.\nToxicologie en veiligheid.\nThallium en thalliumverbindingen zijn uiterst giftig en moeten met grote zorgvuldigheid worden behandeld. Enkele effecten van thalliumvergiftiging zijn haaruitval en beschadiging van het zenuwstelsel. De toxiteit van thallium is te wijten aan de chemische gelijkenis van het thalliumion met het kaliumion. Daardoor wordt thallium snel opgenomen door het weefsel en verstoort het de effecten van de B-vitaminen."}
{"id": "4424", "revid": "1061913", "url": "https://nl.wikipedia.org/wiki?curid=4424", "title": "Lood (element)", "text": "Lood is een scheikundig element met symbool Pb en atoomnummer 82. Het symbool Pb is afkomstig van de Latijnse naam, \"Plumbum\". Lood is een donkergrijs hoofdgroepmetaal.\nOntdekking.\nLood wordt sinds 5000-4500 v.Chr. gebruikt omdat het wijdverspreid op aarde voorkomt en eenvoudig kan worden bewerkt. Alchemisten dachten dat lood het oudste metaal was en associeerden het met de planeet Saturnus. In het Romeinse Rijk werden loden pijpen gebruikt om water te transporteren die in sommige gevallen 2000 jaar later nog steeds in gebruik zijn.\nIn de jaren tachtig ontstond het besef dat lood schadelijk is voor het milieu met als gevolg dat het gebruik ervan aan banden werd gelegd. In autobrandstoffen werd lood vervangen door andere stoffen en loden pijpleidingen werden vervangen door pijpleidingen in kunststof, (verzinkt) staal of koper.\nToepassingen.\nLood, een zwaar metaal, is schadelijk voor het milieu. Om die reden is het gebruik ervan teruggedrongen, maar het gebruik is in de bouw in Nederland (weer) toegestaan vanwege de recycleerbaarheid.\nEr zijn (of waren) legio toepassingen:\nOpmerkelijke eigenschappen.\nLood is een zacht, buigzaam en kneedbaar donkerblauw-grijs metaal dat bij kamertemperatuur een slechte geleider van elektriciteit is. Het is zeer corrosiebestendig, zelfs tegen geconcentreerde oplossingen van zwavelzuur. Door lood te legeren met antimoon of andere metalen kan het harder worden gemaakt.\nBij 7,2 K wordt lood een supergeleider en IBM wilde het gebruiken voor een computer gebaseerd op de Josephson-junctie.\nLood is het element met het hoogste atoomnummer dat stabiele isotopen heeft. Alle elementen met hogere atoomnummers zijn radioactief, hoewel bismut-209 en uranium-238 door hun zeer lange halveringstijd ook als stabiel kunnen worden beschouwd. Elementen met hogere atoomnummers vervallen uiteindelijk naar lood of naar elementen met een lager atoomnummer. Een deel van het lood is dus ontstaan uit deze elementen volgens de uraniumreeks. Dit gegeven vormt de grondslag van de uranium-looddatering.\nVerschijning.\nOngebonden lood is vrij zeldzaam in de aardkorst. Veelal wordt het aangetroffen in ertsen die naast lood ook zink, zilver en koper bevatten. Het meest voorkomende loodhoudende mineraal is galena dat ruim 86% lood bevat. Andere mineralen die als loodbron worden gebruik zijn cerussiet en anglesiet. In oostelijk Belgi\u00eb werd lood gewonnen bij de Mijnzetel van Blieberg. Een andere \u2013 steeds belangrijker wordende \u2013 bron van lood is de recycling van afgedankte loodhoudende materialen. De inzamelingsgraad van lood is 95%, hoogste onder alle non-ferro metalen.\nIsotopen.\nOp aarde komen drie stabiele loodisotopen voor, \u00e9\u00e9n radioactieve isotoop met een dusdanig lange halveringstijd dat het ook als stabiel kan worden beschouwd en een aantal radioactieve isotopen met kortere halveringstijden.\nToxicologie en veiligheid.\nLangdurige blootstelling aan lood en loodverbindingen kan hersenbeschadigingen veroorzaken en tot bijvoorbeeld dementie leiden. Loodcarbonaat werd in verf gebruikt maar ook als decoratie op behang. Schilfers met loodcarbonaat hebben een beetje zoete smaak. In de negentiende eeuw kwam het vaak voor dat kleine kinderen hierop kauwden, voor een zich ontwikkelend brein is de mentale schade zeer groot en blijvend. Om dezelfde redenen is het niet meer toegestaan lood te gebruiken voor drinkwaterleidingen of om drinkwaterleidingen te solderen.\nLood en loodverbindingen, zoals verbrandingsproducten uit gelode benzine, hebben een schadelijke werking op de hersenen. Dit kan leiden tot allerlei ontwikkelingsstoornissen, met name bij kinderen. Dit uit zich in een lager IQ en een verhoogde kans op crimineel gedrag op latere leeftijd. Opmerkelijk genoeg zijn de effecten van het toevoegen van lood aan benzine in de statistieken zichtbaar door een stijging van de criminaliteit.\nGezondheidsrisico's door lood in de omgeving.\nLood is vooral een gezondheidsrisico voor kinderen. Als ongeboren kinderen en jonge kinderen het binnenkrijgen, heeft dat gevolgen voor de ontwikkeling van de hersenen. Hierdoor krijgen deze kinderen een iets lager IQ. Het is daarom belangrijk dat kinderen zo weinig mogelijk lood binnenkrijgen. Dat geldt ook voor zwangere vrouwen. Doordat lood vroeger veel werd toegepast is het op veel plekken in het milieu terecht gekomen. Kinderen kunnen in aanraking komen met lood;\nHet is belangrijk om loden waterleidingen te laten vervangen. Als er lood in de grond zit dan is het belangrijke kinderen bepaalde maatregelen aan te leren, zoals handen wassen na het buitenspelen. "}
{"id": "4425", "revid": "86479", "url": "https://nl.wikipedia.org/wiki?curid=4425", "title": "Bismut", "text": "Bismut is een scheikundig element met symbool Bi en atoomnummer 83. Het is een roodwit hoofdgroepmetaal.\nOntdekking.\nIn het verleden werd bismut vaak verward met tin of lood omdat het daar veel eigenschappen mee deelt. In 1753 lukte het de Franse wetenschapper Claude Fran\u00e7ois Geoffroy om bismut te scheiden van lood.\nDe naam is afkomstig van het Duitse \"Wismut\", wat vermoedelijk een verbastering is van \"witte massa\".\nToepassingen.\nBismut wordt veel toegepast bij de productie van cosmetica en geneesmiddelen (bijvoorbeeld bismutsubsalicylaat, dat tegen indigestie wordt gebruikt). Daarnaast zijn er nog andere industri\u00eble toepassingen:\nSinds het begin van de jaren negentig wordt onderzocht in hoeverre bismut als niet-giftige vervanger van lood bij verschillende industri\u00eble processen kan worden toegepast, zoals de hagel in een hagelpatroon van een jachtgeweer, dat nu reeds van toepassing is.\nOpmerkelijke eigenschappen.\nBismut is een breekbaar zwaar metaal dat als enige van die groep niet giftig is. De thermische geleidbaarheid is lager dan die van alle andere metalen, behalve kwik. Daarnaast is bismut het meest diamagnetische metaal. Het heeft een zeer gering elektrisch geleidingsvermogen en vertoont van alle metalen het hoogste \"hall-effect\", wat betekent dat de elektrische geleiding afneemt onder invloed van een magnetisch veld. Bismut verbrandt onder vorming van een heldere blauwgroene vlam.\nBismut is een van de weinige stoffen die uitzetten bij bevriezen; een eigenschap die het metaal deelt met water en gallium. Hierdoor kunnen zeer scherpe afgietsels gemaakt worden. \nLange tijd werd bismut algemeen gezien als het zwaarste stabiele element van het periodieke systeem, omdat alle zwaardere atomen radioactief zijn. In 2003 ontdekten Franse onderzoekers echter dat de stabielste isotoop, bismut-209, toch zeer zwak radioactief is.\nVerschijning.\nDe belangrijkste bronnen van bismut zijn de mineralen bismutiniet en bismiet welke voornamelijk worden aangetroffen in Canada, Bolivia, Japan, Mexico en Peru. In de Verenigde Staten is bismut een bijproduct van de koper- en loodwinning. Andere bismuthoudende mineralen zijn bismutiet, tellurobismutiet en tetradymiet.\nIsotopen.\nHoewel er van bismut geen stabiele isotopen bestaan, zijn er wel enkele met een dusdanige lange halveringstijd, dat ze als stabiel kunnen worden beschouwd. Bismut-209 heeft bijvoorbeeld een halveringstijd van 1,9 \u00d7 1019 jaar (ongeveer een miljard keer de leeftijd van het heelal) en komt dus nog van nature voor. Daarnaast is een klein aantal radioactieve isotopen bekend met middellange halveringstijden.\nToxicologie en veiligheid.\nHoewel bismut tot de zware metalen behoort, is het onschadelijk voor organismen, sommige bacteri\u00ebn uitgesloten. In de Middeleeuwen was reeds bekend dat bismutverbindingen enigszins antiseptisch en bloedstelpend zijn."}
{"id": "4426", "revid": "1364734", "url": "https://nl.wikipedia.org/wiki?curid=4426", "title": "Polonium", "text": "Polonium is een scheikundig element met symbool Po en atoomnummer 84. Het is een zilvergrijs metallo\u00efde.\nOntdekking.\nHet element werd in 1898 ontdekt door Marie Curie. Zij onderzocht de radioactiviteit van pekblende. Nadat Curie het radioactieve uranium en thorium van het monster had afgescheiden, kwam ze tot de vaststelling dat het overblijvende materiaal nog steeds radioactief was. Dit was een indicatie voor Curie dat er zich nog andere radioactieve elementen in bevonden. Daarop scheidde ze eerst polonium af en later ook radium.\nMarie Curie noemde het element naar haar geliefde, onderdrukte vaderland Polen. Achteraf heeft ze het betreurd dat polonium vrijwel niet werd toegepast, in tegenstelling tot radium.\nEigenschappen.\nPolonium is een vrij vluchtige metallieke geleider. Het is uiterst radioactief: het zendt alfastraling uit en heeft een halveringstijd van 138 dagen. Een milligram polonium-210 (210Po) zendt evenveel alfastraling uit als 5 gram radium. Dat maakt vooral 210Po \u2013 de meest voorkomende isotoop van polonium \u2013 een gevaarlijk materiaal. Polonium-210 geeft veel hitte af omdat de alfastraling vlak bij of in de bron tot hitte dissipeert. Dit levert besmettingsgevaar op. Een hoeveelheid van 0,5\u00a0g zuiver 210Po bereikt al gauw een temperatuur van 750\u00a0K. Een gram 210Po produceert aanvankelijk 140 watt warmte-energie.\nToepassingen.\nLegeringen van polonium met beryllium worden wel toegepast als verplaatsbare neutronenbron: als een alfadeeltje een berylliumkern treft wordt een neutron uitgestoten. Neutronen zijn anders eigenlijk alleen bij een kernreactie beschikbaar. De alfastraling die bij verval van polonium vrijkomt wordt wel gebruikt als een antistatisch middel omdat het in een kleine zone rond de bron tot ionisatie van de lucht leidt. Omdat de alfastraling gemakkelijk wordt geblokkeerd door vrijwel ieder wandmateriaal, komt alle energie van de stralingsbron als hitte rond deze bron vrij. Men heeft dit wel voorgesteld als draagbare energiebron in de ruimtevaart. Het probleem is natuurlijk dat bij ongelukken het polonium vrij zou kunnen komen. Opname in het lichaam is bijzonder gevaarlijk voor de gezondheid.\nPoloniumchemie.\nHoewel polonium een chalcogeen is, zijn de eigenschappen een kruising tussen die van bismut en telluur. Het element lost gemakkelijk op in verdund zuur maar nauwelijks in base en het gedraagt zich meer als een zwaar metaal dan als een niet-metaal. De oxidatietoestanden komen wel grotendeels overeen met de andere chalcogenen (-2, 0, +2, +4, +6).\nVerschijning.\nHet is een zeldzaam metaal, dat voorkomt als vervalproduct in uraniumhoudende ertsen zoals pekblende of monaziet, en is beduidend zeldzamer dan radium (slechts 0,2% van het radiumgehalte). 209Po kan door het bombarderen van 209Bi met neutronen op milligramschaal vervaardigd worden in een kernreactor. Het chemisch scheiden van polonium van het resterende bismut is niet ingewikkeld.\nIsotopen.\nVan polonium zijn geen stabiele isotopen bekend. De enige voorkomende isotopen zijn radioactief en hebben halveringstijden van een paar honderd microseconden tot ruim 124 jaar.\nToxicologie.\nPolonium is na opname in het lichaam door zijn intensieve alfastraling uitzonderlijk gevaarlijk voor de gezondheid maar wordt gemist door de klassieke geigerteller. De toegestane dosis is niet meer dan 0,03\u00a0\u03bcCi (= 1110 becquerel) ofwel 6,8 picogram. De LD50 bij opname door de mond zou ongeveer 50 nanogram zijn. Dat maakt deze stof ongeveer 70\u00a0000 maal zo toxisch als blauwzuur (HCN). Het is een met chemische methoden nagenoeg ondetecteerbaar vergif, tenzij men aan de mogelijkheid van stralingsziekte denkt en de straling in lichaamsvloeistoffen gaat meten. Aan de andere kant is het ook zodanig lastig te verkrijgen dat als het wordt ontdekt onmiddellijk vermoedens zullen rijzen waar men de dader moet zoeken \u2013 in staatsorganisaties of nucleaire installaties. De markt voor dit soort stoffen wordt zeer nauwkeurig gecontroleerd."}
{"id": "4427", "revid": "45745", "url": "https://nl.wikipedia.org/wiki?curid=4427", "title": "Astaat", "text": "Astaat is een scheikundig element met symbool At en atoomnummer 85. Het is zo zeldzaam dat het niet bekend is hoe het eruitziet; daarnaast zouden hoeveelheden die groot genoeg zijn om met het blote oog waar te nemen meteen verdampen door de intense radioactiviteit. Theoretisch zou het een metalliek zilverkleurig metallo\u00efde kunnen zijn. De soms gebruikte naam \"astatium\" is een onjuiste vertaling van \"astatine\".\nOntdekking.\nAstaat komt van nature nauwelijks op aarde voor, de totale hoeveelheid in de aardkorst op enig moment bedraagt nog geen 30 gram. Dit wordt door alle bronnen van elkaar overgeschreven. Anderen schatten de totale hoeveelheid zelfs op veel minder dan een gram. Astaat ontstaat heel even als vervalproduct in uranium- en thoriumertsen in sommige vervalketens; deze isotopen vervallen echter zelf binnen enkele seconden weer tot andere elementen. Het is in 1940 voor het eerst gesynthetiseerd door Dale Corson, Kenneth Ross MacKenzie en Emilio Segr\u00e8 aan de Universiteit van Californi\u00eb - Berkeley tijdens het beschieten van bismutkernen met alfadeeltjes.\nDe naam is afgeleid van het Griekse \u03ac\u03c3\u03c4\u03b1\u03c4\u03bf\u03c2 (\"astatos\"), dat \"instabiel\" betekent. De halveringstijd van het stabielste astaatisotoop, astaat-210, bedraagt slechts 8,1 uur. Van astaat zijn geen reguliere industri\u00eble toepassingen bekend. Wel is de isotoop astaat-211 in principe bruikbaar voor radiotherapeutische behandeling van kanker.\nOpmerkelijke eigenschappen.\nMet massaspectrometrie is aangetoond dat astaat chemisch veel overeenkomsten vertoont met halogenen, vooral met jodium, hetgeen ook volgt uit de positie van het element in het periodiek systeem, onder het element jodium. Fysisch vertoont astaat echter meer overeenkomsten met metallo\u00efden, zoals veel zware elementen. Berekend is dat een pentavalente koolstofverbinding zou kunnen bestaan als trigonale bipiramide in de vorm &lt;chem&gt;[At-C(CN)3-At]^{-}&lt;/chem&gt;.\nVerschijning.\nAstaat ontstaat uit het trage verval van zwaardere in de natuur voorkomende kernen zoals thorium en uranium, maar heeft zelf een relatief zeer korte halveringstijd. In de natuur komen zeer kleine hoeveelheden astaat-215, astaat-218 en astaat-219 voor die zich in evenwicht bevinden met uranium-233 en neptunium-239, als gevolg van de interactie van thorium en uranium met vrije neutronen.\nVoor wetenschappelijke doeleinden wordt astaat geproduceerd door bismut te bombarderen met alfadeeltjes. Hieruit ontstaan isotopen met halveringstijden vari\u00ebrend van enkele nanoseconden tot maximaal 8,1 uur voor astaat-210.\nIsotopen.\nIsotopen komen voor tussen astaat-191 en astaat-223, behalve astaat-192.\nToxicologie en veiligheid.\nOp het gebied van toxicologie is vrijwel niets bekend over astaat.\nChemische aspecten.\nTen gevolge van de radioactieve instabiliteit van astaat is de chemie ervan grotendeels onbekend. Verbindingen met waterstof, broom en jood zijn beschreven."}
{"id": "4428", "revid": "75723", "url": "https://nl.wikipedia.org/wiki?curid=4428", "title": "Francium", "text": "Francium, aangeduid met het symbool Fr, is het scheikundige element met atoomnummer 87. Het is een sterk radioactief alkalimetaal met een metalliek donkergrijze kleur. Francium komt voor op aarde, maar in bijzonder kleine hoeveelheden.\nOntdekking.\nFrancium is in 1939 ontdekt door de Franse fysica Marguerite Perey van het Curie-instituut in Parijs. Zij ontdekte het element tijdens het bestuderen van de radioactieve vervalproducten van actinium.\nHet element is genoemd naar het land waarin het ontdekt is.\nTijdens de jaren 1970 is er bij CERN onder leiding van Sylvain Lieberman onderzoek verricht naar de atoomstructuur van francium. Voor de productie van voldoende onderzoeksmateriaal is gebruikgemaakt van de isotopenscheider ISOLDE. Dit onderzoek heeft geresulteerd in kaarten met energieniveaus en gedetailleerde informatie over de structuren van enkele franciumisotopen.\nToepassingen.\nTot op heden zijn er weinig industri\u00eble toepassingen van francium bekend. Soms wordt het bij radiologisch onderzoek in combinatie met radium gebruikt als neutronenbron.\nOpmerkelijke eigenschappen.\nFrancium is het zwaarste van de alkalimetalen. Doordat de levensduur van francium bijzonder kort is, komt het op aarde nauwelijks voor en zijn er weinig eigenschappen van bekend. Het kan gesynthetiseerd worden door thorium te bombarderen met protonen. Chemisch gezien vertoont francium de meeste overeenkomsten met cesium.\nVerschijning.\nFrancium ontstaat in de aardkorst uit het alfaverval van actinium. Aangezien dat een zeer traag proces is en franciumisotopen een zeer korte levensduur hebben, is de totale hoeveelheid francium op aarde altijd zeer klein en wordt geschat op 25 tot 30 gram. Het wordt alleen aangetroffen in uraniummineralen.\nIsotopen.\nEr zijn 33 franciumisotopen bekend, die allemaal instabiel zijn. Het langstlevende en tevens enige natuurlijk voorkomende isotoop is 223Fr en heeft een halveringstijd van 22 minuten.\nToxicologie en veiligheid.\nOver de mogelijk schadelijke gevolgen van francium is niets bekend, echter, omdat de andere alkalimetalen heftig reageren met water, wordt aangenomen dat ook francium dit zal doen."}
{"id": "4429", "revid": "628344", "url": "https://nl.wikipedia.org/wiki?curid=4429", "title": "Radium", "text": "Radium is een scheikundig element met symbool Ra en atoomnummer 88. Het is een wit/zilverkleurig aardalkalimetaal.\nOntdekking.\nRadium is in 1898 ontdekt door Pierre en Marie Curie tijdens het onderzoeken van het mineraal uraniniet toen, na het verwijderen van uranium uit het mineraal, het residu nog steeds radioactief bleek te zijn. In 1902 is radium met behulp van elektrolyse van radiumchloride voor het eerst ge\u00efsoleerd door Curie en Andr\u00e9-Louis Debierne.\nDe naam radium is afgeleid van het Latijnse \"radius\" dat als \"straal\" of \"straling\" kan worden opgevat.\nToepassingen.\nTot halverwege de 20e eeuw werd radium veel gebruikt in lichtgevende verf voor o.a. wijzers van horloges en klokken. Sinds hier krachtiger en veiliger alternatieven voor bekend werden, werd radium vervangen door kobalt-60 en cesium-137.\nOpmerkelijke eigenschappen.\nHet uiterst radioactieve radium is het zwaarste bekende aardalkalimetaal dat chemisch gezien vrijwel identiek is aan barium. Hoewel het metaal van zichzelf helder wit of zilverkleurig is, verandert dat bij contact met lucht in donkergrijs tot zwart. Radium is luminescent (zwak blauwe kleur) en reageert met water onder vorming van radiumhydroxide.\nVerschijning.\nAangezien radium ontstaat uit het verval van uranium, wordt het altijd aangetroffen in uraniummijnen. De belangrijkste vindplaatsen liggen in Congo, Canada, Tsjechi\u00eb, Australi\u00eb en het westen van de Verenigde Staten.\nIsotopen.\nVan radium zijn 25 radioactieve isotopen bekend, waarvan er vier op aarde in de natuur worden aangetroffen.\n226Ra dat ontstaat als gevolg van het radioactieve verval van uranium is met een halveringstijd van 1600 jaar de stabielste isotoop van radium.\nToxicologie en veiligheid.\nRadium is uiterst radioactief en het vervalproduct radon is een kleur- en geurloos radioactief gas. Doordat radium chemisch gezien veel overeenkomsten vertoont en in het lichaam verwisseld kan worden met calcium, kan het schade aanrichten als het wordt ingebouwd in botten. Daarnaast kan radium kankerverwekkend zijn. Bij het opslaan van radium is goede ventilatie een vereiste om te voorkomen dat er verhoogde concentraties van radon ontstaan.\nTussen 1917 en 1926 produceerde de US Radium Corp. van Thomas Alva Edison in Orange (New Jersey) klokken en horloges met lichtgevende wijzerplaten, waarvoor radiumhoudende verf werd gebruikt. Honderden jonge meisjes, later de \"radium girls\" genoemd, verrichtten dit goedbetaalde schilderwerk, maar kregen na enkele jaren bovengenoemde klachten. Er volgden processen en schikkingen, de meisjes stierven jong en het bedrijf werd gesloten."}
{"id": "4430", "revid": "523057", "url": "https://nl.wikipedia.org/wiki?curid=4430", "title": "Actinium", "text": "Actinium is een scheikundig element met symbool Ac en atoomnummer 89. Het is een zilverkleurig actinide.\nOntdekking.\nActinium is in 1899 ontdekt door de Franse chemicus Andr\u00e9-Louis Debierne toen hij het element scheidde van het mineraal uraniniet. Onafhankelijk van Debierne ontdekte Friedrich Otto Giesel in 1902 actinium op vergelijkbare wijze.\nDe naam actinium is afgeleid van Oudgrieks \u1f00\u03ba\u03c4\u03af\u03c2 (\"aktis\"), dat vertaald kan worden als \"straal\" of \"straling\".\nToepassingen.\nActinium is uiterst radioactief en is daardoor zeer bruikbaar als neutronenbron. In de medische wetenschap wordt actinium soms gebruikt om 213Bi te produceren, dat wordt toegepast in de radio-immunotherapie. Verder zijn er weinig industri\u00eble toepassingen van actinium.\nOpmerkelijke eigenschappen.\nActinium is een zilverkleurig metalliek metaal dat dusdanig radioactief is, dat het in het donker een blauwe gloed uitstraalt.\nVerschijning.\nVan actinium wordt op Aarde alleen het isotoop 227Ac als sporenelement in een concentratie van ongeveer 10 ppm aangetroffen in uraniumerts. Metallisch actinium kan worden verkregen door actiniumfluoride bij een temperatuur van ongeveer 1200\u00a0\u00b0C te reduceren met lithium. Voor commercieel gebruik wordt actinium echter meestal geproduceerd door 226Ra in een kernreactor te bombarderen met neutronen.\nIsotopen.\n227Ac is met een halveringstijd van ruim 21 jaar het enige in de natuur voorkomende radioactieve actinium isotoop en ontstaat uit het verval van zwaardere kernen. Daarnaast zijn er 26 isotopen bekend die alleen op kunstmatige basis geproduceerd kunnen worden.\nToxicologie en veiligheid.\n227Ac is uiterst radioactief. De uitgezonden straling kan grote schade aanrichten in het DNA en kan daardoor kanker, onvruchtbaarheid, aantasting van immuunsystemen en groeistoornissen veroorzaken."}
{"id": "4431", "revid": "780746", "url": "https://nl.wikipedia.org/wiki?curid=4431", "title": "Thorium", "text": "Thorium is een scheikundig element met symbool Th en atoomnummer 90. Het is een zilverwit actinide.\nOntdekking.\nThorium is in 1828 ontdekt door de Zweedse chemicus J\u00f6ns Jacob Berzelius. Het element is vernoemd naar de Noorse god van de donder, Thor.\nToepassingen.\nDe eerste praktische toepassing van thorium was in gaskousjes in draagbare gaslampen, door Welsbach, aan het einde van de 19e eeuw. Deze gaskousjes bestonden uit thoriumoxide plus 1% ceriumoxide en nog andere stoffen.\nDaarna is de industri\u00eble toepasbaarheid gestaag toegenomen:\nOpmerkelijke eigenschappen.\nThorium zelf is een zacht, zilverwit metaal dat zich goed laat bewerken. Het is vrij stabiel aan de lucht. Het metaal zelf wordt niet veel toegepast. Van alle oxiden heeft thorium(IV)oxide (ThO2) het hoogste smeltpunt (3300\u00a0\u00b0C). Bij een voldoende hoge temperatuur en aanwezigheid van zuurstof brandt thorium met een felle witte vlam.\nHoewel thorium tot de actiniden gerekend wordt, is de elektronenconfiguratie [Rn]6d27s2 en niet [Rn]5f17s27p1. Het is dus zeker gerechtvaardigd ook een verband te zien met elementen als zirkonium en hafnium. Toen de verdere (transurane) actiniden nog niet bekend waren werd het element ook meest onder hafnium in de titaangroep geplaatst. Het meest voorkomende oxidatiegetal is dan ook +IV (als Th4+), hoewel lagere oxidatietoestanden ook voorkomen.\nVerschijning.\nIn lage concentraties wordt thorium in veel gesteenten aangetroffen. De belangrijkste thoriumbronnen voor commerci\u00eble winning zijn de mineralen thoriet, thorianiet en monaziet die tot wel 12% thoriumoxide bevatten. Zowat de helft van de wereldreserves van 1,9 miljoen ton aan thorium bevinden zich in India, voor 35% in de deelstaat Andhra Pradesh. Ook de Verenigde Staten vooral in Wyoming en Australi\u00eb bezitten aanzienlijke voorraden thorium in hun ondergrond.\nBij de winning van zeldzame aardmetalen is thorium een van de afvalproducten. \nOok op de maan en op Mars is thorium gevonden.\nIsotopen.\nHoewel er van thorium geen stabiele isotopen bestaan, zijn er wel enkele met een dusdanige lange halveringstijd, dat ze bij benadering als stabiel kunnen worden beschouwd. 232Th heeft een halveringstijd van 1,405\u00b71010 jaar en komt van nature voor.\nDe Canadese fysicus Harriet Brooks ontdekte rond 1901 dat bij het radioactief verval van thorium een gas vrijkomt met een lagere atoommassa. Dit bleek later het element radon-222 te zijn.\nThorium als kernbrandstof.\nThorium kan, net als uranium en plutonium, worden gebruikt als brandstof in een kernreactor. Hoewel het zelf niet splijtbaar is, kan het na absorptie van langzame neutronen de uraniumisotoop 233U vormen, die wel splijtbaar is (vergelijkbaar met 238U dat kan worden opgekweekt tot het splijtbare 239Pu). 233U levert bij splijting meer neutronen per geabsorbeerd neutron dan het in de meeste kerncentrales gebruikte 235U en 239Pu. Dit maakt dit kweekproces effici\u00ebnter dan de gangbare methoden.\nHet kweekproces verloopt meer in detail als volgt: het 232Th absorbeert een neutron onder vorming van 233Th. Door b\u00e8taverval (halveringstijd 22,3 min) gaat 233Th over in protactinium-233 (233Pa), dat op zijn beurt opnieuw door b\u00e8taverval (halveringstijd 26,967 dag) overgaat in 233U:\nHet reactieproduct wordt vervolgens buiten de reactor gescheiden: de 233U kan relatief eenvoudig (want langs chemische weg) worden gescheiden van de thorium, en aan de volgende reactor worden toegevoerd.\nHet beschreven productieproces heeft wel nadelen: de fractie met 233U is hoogradioactief door verontreiniging met het kortlevende 232U en daardoor lastig te hanteren, wat de methode duurder maakt. Bij het hergebruiken van de thoriumfractie is er een soortgelijk probleem met het hoogradioactieve 228Th. Verder is er enig gevaar dat 233U in kernwapens zou kunnen worden gebruikt. Ten slotte zijn er nog technische problemen die nog niet geheel zijn opgelost. Er is nog veel ontwikkelwerk te doen voordat tot commerci\u00eble toepassing kan worden overgegaan, maar zolang (en waar) er nog voldoende uranium beschikbaar is lijkt het onwaarschijnlijk dat daarvoor voldoende geld beschikbaar zal worden gesteld.\nToch zijn er op de lange termijn kansen voor toepassing van de thoriumcyclus: thorium is aanzienlijk ruimer voorhanden dan uranium en het is bijzonder geschikt om te worden toegepast in gesmoltenzoutreactoren.\nEen van de eerste experimenten met de thoriumcyclus werd uitgevoerd in het Oak Ridge National Laboratory te Oak Ridge (Tennessee) in de zestiger jaren. Het programma werd echter in 1976 gestopt vanwege gebrek aan geld. In reactors zoals de Canadese CANDU-6 wordt thorium reeds gebruikt in combinatie met plutonium-239. In 2007 overwoog men in Noorwegen zich voor energie-opwekking op thoriuminstallaties te richten, onder meer vanwege de ruime beschikbaarheid van thoriumerts in dat land.\nIn 2024 moet in India het (PFBR) met een vermogen van 500 MW gereed zijn. In de mantel wordt thorium gebruikt, om uiteindelijk 233U te produceren.\nToxicologie en veiligheid.\nHoewel thorium zelf niet erg radioactief is, zijn veel vervalproducten van thorium dat wel. Het vervalt in 6 alfa- en 4 b\u00e8tastappen tot 208Pb (de thoriumreeks) en onderweg vormt het onder andere het edelgas 220Rn dat gevaar voor besmetting oplevert.\nHet grootste gezondheidsgevaar van thorium is echter de stof zelf: de alfastraling kan de huid niet doordringen, maar bij inname hoopt ze zich op in de lever, milt, lymfeknopen en botten. De 'biologische halveringstijd' van thorium is ongeveer 22 jaar, wat in de praktijk betekent dat de alfastraling gedurende de rest van het leven schade toebrengt en daarbij de kans op leverkanker en leukemie verhoogt."}
{"id": "4432", "revid": "1199053", "url": "https://nl.wikipedia.org/wiki?curid=4432", "title": "Protactinium", "text": "Protactinium is een scheikundig element met symbool Pa en atoomnummer 91. Het is een metalliek zilverkleurig actinide.\nOntdekking.\nTijdens het bestuderen van de vervalreeks van uranium-238 ontdekten Kasimir Fajans en Otto G\u00f6hring in 1913 het kortlevende isotoop 234mPa (halveringstijd van 1,17 minuut) en noemden dat brevium (afgeleid van \"brevis\", Latijn voor \"kort\").\nHet stabielere isotoop 231Pa werd in 1917-1918 ontdekt door Lise Meitner en Otto Hahn; zij stelden de naam protactinium voor in hun artikel \"The Mother Substance of Actinium: a New Radioactive Element of Long Half-life\" uit 1918, omdat ze konden aantonen dat actinium een vervalproduct is van het radioactieve protactinium, en \"proto actinium\" \"voor actinium\" betekent. Gelijktijdig werd dezelfde ontdekking gedaan door de Britse wetenschappers Frederick Soddy, John Cranston en Alexander Fleck.\nIn 1927 lukte het Aristid von Grosse om 2\u00a0mg Pa2O5 te produceren. Zeven jaar later isoleerde hij hieruit protactinium door het oxide te vervangen door jodide en het vervolgens in hoog vacu\u00fcm over een verhit element te leiden: 2PaI5 \u2192 2Pa + 5I2.\nIn 1949 werd de naam protactinium definitief aangenomen door de IUPAC en werden Hahn en Meitner als de ontdekkers aangewezen.\nIn 1961 was de United Kingdom Atomic Energy Authority in staat om 125 gram 99,9% zuivere protactinium te produceren uit 60 ton afvalmateriaal in een uit 12 stappen bestaand proces. In totaal kostte dat 500\u00a0000 dollar en gedurende vele jaren was het de enige bron van protactinium. Voor onderzoeksdoeleinden werd het verkocht tegen 2800 dollar per gram.\nToepassingen.\nDoor de schaarste, hoge radioactiviteit en giftigheid zijn er geen industri\u00eble toepassingen voor protactinium. Op kleine schaal wordt het toegepast bij fundamenteel onderzoek.\nOpmerkelijke eigenschappen.\nProtactinium is een actinide met een metallieke glans en is redelijk stabiel aan de lucht. Bij temperaturen onder 1,4 kelvin vertoont het supergeleidende eigenschappen.\nVerschijning.\nIn het mineraal uraniniet (pekblende) wordt protactinium in een concentratie van ongeveer 0,1\u00a0ppm aangetroffen. Sommige uranietbronnen in Congo bevatten hogere concentraties, tot 3\u00a0ppm.\nIsotopen.\nVan protactinium zijn 29 radio-isotopen bekend. Met een halveringstijd van 32\u00a0760 jaar is 231Pa het stabielst. Andere isotopen met redelijk lange halveringstijden zijn 233Pa (bijna 27 dagen) en 230Pa (17,4 dagen). De overige isotopen zijn veel instabieler.\n233Pa vervalt in het splijtbare 233U waardoor deze isotoop als basis kan dienen om energie uit kernsplijting op te wekken. 233Pa kan verkregen worden door het verval (halfwaardetijd 22 min) van 233Th.\nToxicologie en veiligheid.\nProtactinium is zowel giftig als ook hoog radioactief. Het dient op dezelfde wijze te worden behandeld als plutonium."}
{"id": "4433", "revid": "63105", "url": "https://nl.wikipedia.org/wiki?curid=4433", "title": "Uranium", "text": "Uranium of uraan is een scheikundig element met symbool U en atoomnummer 92. Het is een metallisch grijs actinide en het element met de hoogste atoommassa dat van nature op Aarde voorkomt. Natuurlijk uranium bestaat grotendeels uit de isotoop uranium-238 en voor 0,72% uit uranium-235. Bij verrijkt uranium is dit laatste percentage hoger, bij verarmd uranium lager.\nOntdekking.\nUranium werd in 1789 ontdekt door de Duitse scheikundige Martin Heinrich Klaproth in het mineraal pekblende. Het element werd genoemd naar de planeet Uranus, die acht jaar eerder was ontdekt.\nDe zoektocht naar en ontginning van radioactieve ertsen begon in de Verenigde Staten aan het begin van de 20e eeuw. Er werden toen bronnen van radium gezocht, voor gebruik in lichtgevende verf voor wijzers in horloges en dergelijke. Radium werd gevonden in uraniumerts. In 1935 werd de belangrijkste uraniumisotoop, 235U, ontdekt door de Canadees-Amerikaanse natuurkundige Arthur Jeffrey Dempster. Uranium werd voor de defensie-industrie van belang gedurende de Tweede Wereldoorlog. In 1943 werd in Colorado uranium gewonnen voor het Manhattanproject. Maar uiteindelijk werd het meeste uranium voor het Manhattanproject en vooral voor de atoombom Little Boy geleverd door de Belgische regering in ballingschap, vanuit Belgisch-Congo. Er werd zelfs Duits uranium gebruikt dat was buitgemaakt op de onderzeeboot U-234.\nRond 1960 nam de behoefte aan militair uranium in de Verenigde Staten af door de nucleaire ontwapening. Tegelijkertijd kwam er meer behoefte aan uranium voor gebruik in kernreactoren.\nToepassingen.\nVerrijkt uranium wordt gebruikt in kernwapens en kernreactoren. Voor toepassingen van uranium waarbij het gehalte uranium-235 niet hoog hoeft te zijn, en juist bij voorkeur laag is, wordt verarmd uranium gebruikt, dat een bijproduct is bij het verrijken van uranium. Dit betreft, vanwege de hoge dichtheid van uranium, het gebruik als contragewicht in vliegtuigen (zie Bijlmerramp) en in munitie. Bovendien dient het als afschermingsmateriaal tegen ioniserende straling.\nIn Nederland is het gebruik van munitie met verarmd uranium op de oefenterreinen Vliehors en Noordvaarder sinds 1993 niet meer toegestaan. Wel wordt er nog verarmd uranium gebruikt voor de legering van Amerikaanse M1-tanks, omdat het door zijn hoge dichtheid moeilijk te doorboren is met kogels. Verarmd uranium vindt ook toepassing in antitankwapens. Het projectiel uit verarmd uranium doorboort het pantser. Het uranium brandt dan en verbruikt daarbij alle zuurstof binnen in de tank.\nOpmerkelijke eigenschappen.\nNa raffinage is uranium een zilverwit licht radioactief metaal dat iets zachter is dan staal. Het is buigzaam, vervormbaar, een beetje paramagnetisch en heeft een zeer hoge dichtheid; 65% dichter dan lood. Als fijn verdeeld poeder reageert uranium met koud water en bij aanwezigheid van zuurstof wordt het langzaamaan bedekt met een laagje uraniumoxide.\nUraniumhexafluoride (UF6) is een witte, vaste stof, die al een damp vormt bij temperaturen boven 56\u00a0\u00b0C. Het wordt gebruikt bij het verrijkingsproces van uranium. Verrijkt uranium bevat naar verhouding meer uranium-235 en minder uranium-238 dan in natuurlijk uranium aanwezig is.\nVoorkomen.\nUraniniet is het uraniumerts dat van nature het meest op aarde voorkomt. Het bestaat voornamelijk uit uraniumdioxide (UO2). Om uranium-235 te winnen moeten grote hoeveelheden erts gedolven worden, want slechts 0,7% van al het uranium bestaat uit deze uraniumisotoop. Bij de mijn blijven in veel gevallen grote hoeveelheden radioactief afval en verzuurde modder achter.\nLanden waar uranium wordt gevonden, zijn Namibi\u00eb, Australi\u00eb, Niger, Canada, Turkije, Rusland, Verenigde Staten, Zuid-Afrika en vooral Kazachstan. Ook in Sudetenland in Tsjechi\u00eb komt uranium voor. In februari 2003 werd uranium aangetroffen op 200 kilometer afstand van de stad Yazd in Iran.\nIn Nederland varieert de concentratie van uranium in de bodem tussen 0,4 en 8 milligram per kg droge aarde. In Zeeland zijn in de Formatie van Breda fosforietknollen aangetroffen die tot 300\u00a0ppm uranium bevatten.\nIsotopen.\nDe twee voornaamste uraniumisotopen die op aarde voorkomen zijn uranium-235 en uranium-238. Uranium-235 is nodig voor zowel kernreactoren als kernwapens, doordat het de enige splijtbare isotoop is die op aarde in voldoende mate wordt gevonden. De atoomkern kan niet alleen spontaan splijten met, zoals de tabel laat zien, een halfwaardetijd van 700 miljoen jaar, maar is ook splijtbaar door inslag (neutronenvangst) van een thermisch neutron (\"langzaam\" neutron, met een snelheid van enkele km/s). De isotoop uranium-238 is ook belangrijk doordat deze neutronen absorbeert, waarbij het vervalt naar plutonium-239, dat ook splijtbaar is door thermische neutronen. Ook de kunstmatige isotoop uranium-233 is splijtbaar; deze wordt gevormd uit thorium-232 door middel van een neutronenbombardement.\nToxicologie en veiligheid.\nUranium en uraniumverbindingen zijn giftig. Bij blootstelling aan minder dan de dodelijke dosis bestaat er kans op schade aan de lever. Bij hogere doses kunnen ook andere organen onherstelbaar beschadigd raken. Daarnaast zijn alle uraniumisotopen radioactief en kunnen daardoor bij opeenhoping in het lichaam genetische schade aanrichten, die uiteindelijk kanker kan veroorzaken. Doordat uranium alleen alfastraling uitzendt, die niet door de huid dringt, is dit gevaar bij uranium dat zich buiten het lichaam bevindt niet aanwezig. In poedervorm is uranium brandbaar.\nKettingreactie.\nUranium was het eerste element dat splijtbaar bleek te zijn. Bij de vangst van een thermisch neutron verandert de atoomkern in een ge\u00ebxciteerde toestand van uranium-236, dat zich onmiddellijk opdeelt in twee kleinere atoomkernen, waarbij energie vrijkomt en bovendien nog meer neutronen. Dit zijn snelle neutronen (met een snelheid van duizenden km/s) die afhankelijk van de aanwezigheid van een moderator kunnen vertragen waardoor ze meer kans maken om een andere atoomkern te splijten. Afhankelijk ook van factoren zoals hoeveelheid en concentratie van het uranium-235 en aan-/afwezigheid van stoffen die neutronen absorberen zonder dat daarbij nieuwe neutronen worden vrijgemaakt (zoals in een regelstaaf) en de aanwezigheid van een neutronenreflector (waardoor er minder kans is dat een neutron de splijtstof verlaat en er dus meer kans is dat het een atoomkern splijt) kan er eventueel een nucleaire kettingreactie plaatsvinden (zie ook kritische massa). Dit wordt toegepast in een kernreactor (continue gematigde kettingreactie) en een kernwapen (explosieve kettingreactie).\nZo'n twee miljard jaar geleden was de relatieve aanwezigheid van uranium-235 dusdanig groot dat onder bijzondere omstandigheden een natuurlijke kettingreactie kon voorkomen. De enige plaatsen waarvan bekend is dat deze daar hebben plaatsgevonden liggen in de omgeving van Oklo in Gabon. Gedurende enkele honderdduizenden jaren kwamen daar kettingreacties voor in cycli van 3\u00a0uur, bestaande uit ongeveer 30 minuten van kritikaliteit (die stopte door het verdampen van water dat als moderator werkte) gevolgd door 2\u00a0uur en 30\u00a0minuten van afkoelen en instroom van nieuw water.\nKernbrandstof.\nUraniumerts wordt voor gebruik als kernbrandstof verwerkt tot yellowcake. Dit is een mengsel van voornamelijk uraniumoxiden. Het bevat 70 tot 90 gewichtsprocent (U3O8) en andere uraanverbindingen."}
{"id": "4434", "revid": "86479", "url": "https://nl.wikipedia.org/wiki?curid=4434", "title": "Neptunium", "text": "Neptunium is een scheikundig element met symbool Np en atoomnummer 93. Het is een zilverkleurig metalliek actinide.\nOntdekking.\nNeptunium is in 1940 ontdekt door Edwin McMillan en Philip Abelson in het isotopenlaboratorium van de Universiteit van Californi\u00eb - Berkeley. Door uraniumkernen te bombarderen met neutronen ontstond uiteindelijk neptunium-239. Het was het eerste transurane element dat gesynthetiseerd werd.\nHet element werd neptunium genoemd naar de planeet Neptunus, omdat deze planeet de eerstvolgende op Uranus is, waarnaar het element uranium genoemd werd.\nToepassingen.\nHet aantal industri\u00eble toepassingen van neptunium is beperkt. In neutronendetectieapparatuur kan neptunium worden gebruikt. In het kader van het programma voor ontwikkeling van massavernietigingswapens van de Verenigde Staten, hebben onderzoekers van Berkeley University in september 2002 voor het eerst een kritieke massa neptunium geproduceerd.\nOpmerkelijke eigenschappen.\nNeptunium is een vrij reactief metaal en kan voorkomen in ten minste drie kristalstructuren. Bij temperaturen onder 280\u00a0\u00b0C komt neptunium voor in de orthogonale alfavorm. Tussen 280 en 577\u00a0\u00b0C gaat dat over in de tetragonale betavorm. Bij hogere temperaturen komt alleen de kubische gammavorm voor.\nVerschijning.\nIn de natuur kan neptunium voorkomen als gevolg van transmutatiereacties in uraniumerts. De belangrijkste bron is echter de plutoniumproductie waarbij neptunium een bijproduct is.\nIsotopen.\nVan neptunium zijn 19 radio-isotopen bekend, waarvan neptunium-237 met een halveringstijd van 2,14 miljoen jaar het stabielst is. 236Np en 235Np hebben een halveringstijd van respectievelijk 154 duizend jaar en 396,1 dagen. De overige isotopen hebben halveringstijden van minder dan 4,5 dag.\nToxicologie en veiligheid.\nIn 1984 heeft onderzoek door Duitse wetenschappers aangetoond dat neptunium-239 kan inkapselen in botten waar het na verloop van tijd vervalt tot plutonium-239. De gevolgen hiervan kunnen onder andere botkanker zijn."}
{"id": "4435", "revid": "62037", "url": "https://nl.wikipedia.org/wiki?curid=4435", "title": "Plutonium", "text": "Plutonium is een scheikundig element met symbool Pu en atoomnummer 94. Het is een zilverwit actinide.\nOntdekking.\nIn 1940 is plutonium ontdekt door Glenn Seaborg, Edwin McMillan, J. W. Kennedy en A. C. Wahl aan de Universiteit van Californi\u00eb - Berkeley nadat zij uranium bombardeerden met deuterium in een cyclotron, maar deze ontdekking is geruime tijd geheim gebleven wegens de militaire toepasbaarheid (zie onder).\nPlutonium is genoemd naar de dwergplaneet (toen nog een planeet) Pluto. Hiermee werd een traditie voortgezet, want de twee voorafgaande elementen heten uranium naar Uranus en neptunium naar Neptunus. De elementen hebben overigens niets te maken met de planeten.\nDe naam Plutonium voor het scheikundig element met atoomnummer 94 werd officieel gemaakt op 21 maart 1942.\nProductie.\nPlutonium-239 ontstaat als uranium-238 een snel neutron invangt. Zo wordt in een kernreactor met als kernbrandstof verrijkt uranium, als nevenproces een klein deel van het uranium-238 door neutronen die zijn uitgestoten bij het splijten van uranium-235, omgezet in plutonium-239. Dit kan achteraf uit de bestraalde kernbrandstof bij het opwerken worden gewonnen. Plutonium-239 kan zo doelbewust geproduceerd worden, of een al dan niet gewenst nevenproduct zijn. Opwerkingsfabrieken staan in Engeland, Frankrijk, Rusland, China en Japan.\nToepassingen.\nPlutonium wordt gebruikt in een type kernsplijtwapen, de \"plutoniumbom\" (ook in een kernfusiewapen dat deze als onderdeel heeft). \nVoor het Manhattanproject zijn er tijdens de Tweede Wereldoorlog kernreactoren gebouwd om het plutonium te produceren dat nodig was voor de twee plutoniumbommen Trinity (voor het testen van dit type bom) en Fatman (de daadwerkelijk gebruikte). Men gebruikte plutonium omdat er slechts \u00e9\u00e9n atoombom gemaakt kon worden met uranium, door de beperkte beschikbaarheid van uranium en de zeer bewerkelijke en kostbare verrijking ervan. De eerste kernexplosie in de geschiedenis staat dus op naam van een plutoniumbom.\nTijdens de Koude Oorlog is er zowel door de Sovjet-Unie (in Majak, Seversk en Zjeleznogorsk) als door de Verenigde Staten naar schatting 300 ton plutonium geproduceerd, hoofdzakelijk voor toepassing in kernwapens. Sinds 1982 is mede als gevolg van het non-proliferatieverdrag de ontmanteling van deze wapens begonnen en wordt plutonium steeds vaker voor vredelievende toepassingen gebruikt. De VS en de Russische Federatie zijn onderling overeengekomen om elk 34 ton van hun overtollig geworden kernwapen-plutonium te verwijderen.\nPlutonium wordt niet alleen gebruikt voor het nut dat het heeft, maar ook om het veilig kwijt te raken. Het kan worden gemengd met verrijkt uranium tot MOX-brandstof voor kernreactoren. Dezelfde kernreactoren die werken op verrijkt uranium, kunnen met beperkte aanpassingen deels ook deze kernbrandstof gebruiken. In Europa zijn er 50 kerncentrales die een vergunning voor MOX hebben, in 32 kerncentrales wordt MOX daadwerkelijk gebruikt. Bijvoorbeeld in Belgi\u00eb is intussen al het plutonium al hergebruikt. Belgi\u00eb is gestopt met opwerken van splijtstof, zodat er geen nieuw plutonium meer bij komt.\nIn ruimtesondes zoals Voyager, Galileo en Cassini wordt stroom opgewekt door verval van radioactieve isotopen zoals plutonium-238. De generator wordt een thermo-elektrische radio-isotopengenerator (afgekort RTG) genoemd. Ook apparatuur die door het Apolloprogramma op de Maan werd achtergelaten draaide op een RTG. Het in 2011 door NASA gelanceerde voertuig \"Curiosity\", dat het oppervlak van de planeet Mars onderzoekt, verkrijgt zijn energie uit een verbeterd soort RTG, dat de naam MMRTG draagt. De MMRTG van \"Curiosity\" wordt gevoed door 4,8\u00a0kg plutonium-238. Een RTG levert een gering vermogen, maar gaat lang mee. Een MMRTG levert meer energie dan een RTG maar gaat minder lang mee.\nOpmerkelijke eigenschappen.\nIn zuivere vorm is plutonium een zilverwit metaal, maar door oxidatie aan de lucht verandert dat snel in geel. Door spontaan verval met uitstraling van \u03b1-deeltjes voelt plutonium altijd warmer aan dan de omgeving. In grote hoeveelheden kan het zelfs water doen koken. In waterige oplossingen kan plutonium als vier verschillende ionen voorkomen: Pu3+ (blauw), Pu4+ (geel-bruin), PuO2+ (roze-oranje) en PuO+ (roze, maar ion is instabiel).\nVerschijning.\nDe halveringstijd van alle isotopen is vele malen korter dan de levensduur van de aarde, daardoor komen ze van nature vrijwel niet meer voor. Het weinige natuurlijke plutonium wordt in zeer lage concentraties aangetroffen in uraniumerts. Plutonium wordt kunstmatig geproduceerd voor gebruik als splijtstof in kernreactors. Jaarlijks wordt wereldwijd ongeveer 20.000\u00a0kg geproduceerd.\nIsotopen.\nVan plutonium zijn 21 radioactieve isotopen bekend. Plutonium-244 is met een halveringstijd van ruim 80 miljoen jaar het stabielst. Plutonium-242 en plutonium-239 hebben een halveringstijd van respectievelijk ruim 373 duizend en 24 duizend jaar. Alle overige isotopen halveren in minder dan 7000 jaar.\nToxicologie en veiligheid.\nPlutoniumverbindingen zijn giftig. De chemische toxiciteit van plutonium is vergelijkbaar met die van andere zware metalen. Plutonium is daarmee vergelijkbaar met lood. Zelfs met inachtneming van de stralingstoxiciteit is radium giftiger dan plutonium.\nHet gevaar schuilt met name in de stralingstoxiciteit. Ingeademd plutoniumstof, zelfs in zeer kleine hoeveelheden, zou in de longen jarenlang schade kunnen aanrichten en uiteindelijk na jaren tot tientallen jaren longkanker veroorzaken. Bij grotere doses kan acute stralingsziekte een rol spelen."}
{"id": "4436", "revid": "86479", "url": "https://nl.wikipedia.org/wiki?curid=4436", "title": "Americium", "text": "Americium is een scheikundig element met als symbool Am en atoomnummer 95. Het is een zilverwit actinide.\nOntdekking.\nAmericium is voor het eerst gesynthetiseerd in 1944 door Glenn Seaborg, Leon O. Morgan, Ralph James en Albert Ghiorso in het Argonne National Laboratory. Zij waren in staat om 241Am te produceren door plutonium in een kernreactor te bombarderen met neutronen.\nDe naam \"americium\" is afgeleid van het continent Amerika, waar het element ontdekt is, naar analogie met europium.\nToepassingen.\nAmericium is redelijk eenvoudig in grote hoeveelheden te produceren en wordt daarom relatief vaak voor industri\u00eble en huishoudelijke toepassingen gebruikt.\nOpmerkelijke eigenschappen.\nIn zuivere vorm heeft americium een zilverkleurige glans die bij kamertemperatuur en droge atmosfeer langzaam verandert in een bruine oxidelaag. De alfa-emissie van americium is ongeveer driemaal zo krachtig als van radium. Daarnaast zendt americium krachtige gammastraling uit.\nHet element kan een aantal oxidatietoestanden aannemen. In de eerste plaats is er +3-toestand zoals die gebruikelijk is voor de lanthaniden, en een lagere +2 evenals bij europium, maar hogere valenties (+4, +5 en +6) komen ook voor doordat de 5f-elektronen van de actiniden in tegenstelling tot de 4f van de lanthaniden zich niet als een binnenschil gedragen.\nVerschijning.\nOp aarde komt americium niet in de natuur voor. Het wordt geproduceerd in kernreactors.\nIsotopen.\nEr zijn 18 radioactieve americiumisotopen bekend. 243Am is met een halfwaardetijd van 7370 jaar het stabielst. 241Am heeft een halfwaardetijd van 432 jaar. De overige isotopen hebben halfwaardetijden van minder dan 51 uur.\nToxicologie en veiligheid.\nIn de biologie speelt americium geen rol. De krachtige straling is in staat genetische schade aan te richten, hetgeen tot kanker kan leiden."}
{"id": "4437", "revid": "68131537", "url": "https://nl.wikipedia.org/wiki?curid=4437", "title": "Curium", "text": "Curium is een scheikundig element met symbool Cm en atoomnummer 96. Het is een zilverkleurig actinide.\nOntdekking.\nIn 1944 is curium voor het eerst geproduceerd door Glenn Seaborg, Ralph James en Albert Ghiorso aan de Universiteit van Californi\u00eb - Berkeley en ge\u00efdentificeerd door onderzoekers van het Argonne National Laboratory in Chicago. Door plutonium in een cyclotron te bombarderen met \u03b1 deeltjes ontstond 242Cm. Drie jaar later lukte het Louis Werner en Isadore Perlman om een aantoonbare hoeveelheid curiumhydroxide te produceren. In 1951 werd curium voor het eerst in zuiver elementaire vorm geproduceerd.\nCurium is genoemd naar Marie Curie uit respect voor het werk dat zij had verricht op het gebied van radioactiviteit.\nToepassingen.\nCurium is slechts in beperkte mate beschikbaar en wordt daarom vrijwel uitsluitend voor wetenschappelijke doeleinden gebruikt. Er bestaan vermoedens dat curium kan worden gebruikt als thermo-elektrische bron. Curium is ook toegepast als \u03b1 bron voor de \"Alpha Proton X-Ray Spectrometer\" die naar de planeet Mars is gestuurd.\nOpmerkelijke eigenschappen.\nSommige curiumisotopen (zoals 248Cm) zijn tot op heden slechts in orden van milligrammen geproduceerd. Van andere isotopen (bijvoorbeeld 242Cm en 244Cm) zijn grotere hoeveelheden geproduceerd en zodoende kan er onderzoek worden verricht naar de eigenschappen van dit element. Verscheidene verbindingen van curium zijn bekend en beschreven, zoals curium(III)oxide en curium(III)chloride. Chemisch gezien vertoont curium veel overeenkomsten met gadolinium, maar de kristalstructuur is complexer.\nVerschijning.\nIn uiterst kleine hoeveelheden wordt curium aangetroffen in uraniumerts als gevolg van natuurlijk verval. Deze hoeveelheden zijn commercieel gezien niet interessant. Voor wetenschappelijke en industri\u00eble toepassingen wordt curium geproduceerd door plutonium te bombarderen met neutronen.\nIsotopen.\nEr zijn 19 radioactieve curiumisotopen bekend. Met een halveringstijd van zo'n 16 miljoen jaar is 247Cm het stabielst.\nToxicologie en veiligheid.\nAangezien curium niet in noemenswaardige hoeveelheden in de biosfeer wordt aangetroffen, zijn de risico's nihil. In nucleaire onderzoekslaboratoria waar curium wel voorkomt dient het met grote zorgvuldigheid te worden behandeld, omdat curium zich in botstructuren kan ophopen waarna het als gevolg van de radioactiviteit rode bloedcellen kan vernietigen."}
{"id": "4438", "revid": "1337910", "url": "https://nl.wikipedia.org/wiki?curid=4438", "title": "Berkelium", "text": "Berkelium is een scheikundig element met symbool Bk en atoomnummer 97. Het is een grijs of zilverwit actinide.\nOntdekking.\nBerkelium is voor het eerst gesynthetiseerd in 1949 door Glenn Seaborg, Albert Ghiorso, Stanley Thompson en Kenneth Street aan de Universiteit van Californi\u00eb - Berkeley. Hierbij maakten zij gebruik van een cyclotron om americium-241 te bombarderen met neutronen.\nDe naam berkelium is afgeleid van de naam van de universiteit waar het element voor het eerst is gesynthetiseerd.\nToepassingen.\nHet radioactieve berkelium wordt slechts in zeer kleine hoeveelheden geproduceerd voor wetenschappelijk onderzoek. Industri\u00eble toepassingen komen niet voor.\nEigenschappen.\nHoewel berkelium nog nooit is ge\u00efsoleerd, is er al voldoende materiaal geproduceerd om onderzoek te kunnen doen naar enkele eigenschappen. Met redelijke zekerheid is aan te nemen dat het een metaal is dat vrij eenvoudig oxideert aan de lucht en oplost in verdunde minerale zuren.\nR\u00f6ntgendiffractietechnieken hebben bijgedragen aan de identificatie van enkele berkeliumverbindingen zoals oxiden, het fluoride en het oxychloride. In de biologie speelt berkelium geen rol.\nVerschijning.\nIn de natuur komt berkelium op aarde niet voor. Het wordt op kunstmatige wijze geproduceerd.\nIsotopen.\nEr zijn 19 radio-isotopen bekend, waarvan 247Bk met een halveringstijd van 1380 jaar het stabielst is. 248Bk en 249Bk hebben een halveringstijd van respectievelijk ruim 9 jaar en 320 dagen. De overige isotopen hebben halveringstijden van minder dan 5 dagen.\nToxicologie en veiligheid.\nOver de toxicologie van berkelium is zeer weinig bekend."}
{"id": "4439", "revid": "1236487", "url": "https://nl.wikipedia.org/wiki?curid=4439", "title": "Californium", "text": "Californium is een scheikundig element met symbool Cf en atoomnummer 98. Het is een vermoedelijk grijs of zilverkleurig actinide.\nOntdekking.\nCalifornium is voor het eerst gesynthetiseerd door Stanley Thompson, Kenneth Street, Albert Ghiorso en Glenn Seaborg aan de Universiteit van Californi\u00eb - Berkeley in 1950. Het was het zesde transurane element dat werd ontdekt. Zij bombardeerden curium-242 met alfadeeltjes in een cyclotron, waarbij de isotoop californium-245 ontstond.\nDe naam californium is afgeleid van de University of California, waar het element voor het eerst ontdekt is.\nToepassingen.\nOmdat californium slechts in minuscule hoeveelheden beschikbaar is, wordt het alleen gebruikt voor zeer specialistische toepassingen. Folies van californium-252 worden bij radiologisch onderzoek gebruikt als bron van neutronen en bij het detecteren van goud en zilver. Het is het zwaarste element dat praktische toepassingen heeft.\nOpmerkelijke eigenschappen.\nHoewel er door gebrek aan materiaal weinig onderzoek naar de eigenschappen van californium kan worden verricht, zijn er toch enige gegevens van bekend. Californium-252 (halveringstijd 2,6 jaar) vervalt voor ca. 3% door spontane splijting, waarbij neutronenstraling ontstaat. E\u00e9n microgram kan 170 miljoen neutronen per minuut uitzenden. Tot op heden is californium nog niet in zuiver metallische vorm waargenomen. Het enige ion dat stabiel is in waterige oplossing is californium(III) dat onder andere wordt aangetroffen in californium(III)oxide (Cf2O3), californium(III)chloride (CfCl3) en californiumoxychloride (CfOCl).\nVerschijning.\nOp aarde komt californium niet in de vrije natuur voor. Het kan worden gesynthetiseerd in kernreactors door lichtere kernen zoals curium te bombarderen met neutronen. Astronomisch onderzoek heeft uitgewezen dat californium wel voorkomt in restanten van supernova's.\nIsotopen.\nEr zijn negentien radio-isotopen van californium bekend. De stabielste isotoop is californium-251 met een halveringstijd van bijna 900 jaar. Andere relatief langlevende isotopen zijn californium-249 en -250 met halveringstijden van respectievelijk 351 en dertien jaar. Alle andere isotopen hebben halveringstijden van minder dan 2,7 jaar.\nToxicologie en veiligheid.\nDoordat californium van nature niet voorkomt in de biosfeer, zijn de eventuele risico's groot. Alle belangrijke isotopen van californium zijn alfastralers. Op plaatsen waar wel met californium wordt gewerkt, dient uiterst zorgvuldig met het materiaal te worden omgegaan vanwege de extreme radioactiviteit, die vooral bij inname ook in de kleinste hoeveelheden zeer gevaarlijk is. In californium komen relatief veel spontane splijtingen voor, en de daarbij ontstane neutronenstraling is erg doordringend en kan in andere materialen radioactiviteit induceren."}
{"id": "4440", "revid": "189443", "url": "https://nl.wikipedia.org/wiki?curid=4440", "title": "Einsteinium", "text": "Einsteinium is een scheikundig element met symbool Es en atoomnummer 99. Het is een glanzend, zilverwit actinide. In zuivere vorm is het een sterk radioactief, zwaar metaal.\nOntdekking.\nIn 1952 is einsteinium voor het eerst ge\u00efdentificeerd door Albert Ghiorso van de Universiteit van Californi\u00eb - Berkeley en G.R. Choppin van het Los Alamos National Laboratory. Beide teams deden onderzoek naar puin dat was achtergebleven na de eerste test met waterstofbommen (Operation Ivy). Zij ontdekten de isotoop 253Es die was ontstaan uit de fusie van een uraniumkern met 15 neutronen. Vanwege de Koude Oorlog werden de bevindingen geheimgehouden tot 1955.\nIn 1961 was er voldoende einsteinium geproduceerd voor verder onderzoek. 253Es werd onder andere gebruikt om mendelevium te produceren. Later werd in de hoge-fluxreactor in Tennessee ook einsteinium geproduceerd uit plutonium.\nEinsteinium is genoemd naar Albert Einstein.\nToepassingen.\nVan einsteinium zijn geen toepassingen bekend, behalve, zoals gezegd, als tussenstadium bij de productie van mendelevium.\nOpmerkelijke eigenschappen.\nOnderzoek heeft aangetoond dat einsteinium de eigenschappen heeft die typerend zijn voor een zwaar drievalent actinide.\nVerschijning.\nOp aarde komt einsteinium van nature niet voor. Het kan in kernreactoren op kunstmatige wijze worden geproduceerd.\nIsotopen.\nEr zijn 17 einsteiniumisotopen bekend. 252Es is daarvan met een halveringstijd van 471,7 dagen het stabielst. Andere relatief langlevende isotopen zijn 254Es en 255Es met halveringstijden van respectievelijk 275,7 en 39,8 dagen. De overige isotopen hebben halveringstijden van minder dan 40 uur.\nToxicologie en veiligheid.\nOver de toxicologie van einsteinium is niets bekend."}
{"id": "4441", "revid": "868029", "url": "https://nl.wikipedia.org/wiki?curid=4441", "title": "Fermium", "text": "Fermium is een scheikundig element met symbool Fm en atoomnummer 100. Het is een vermoedelijk grijs of zilverkleurig actinide. Fermium is genoemd naar Enrico Fermi.\nOntdekking.\nFermium is in 1952 ontdekt door een team onder leiding van Albert Ghiorso. Zij ontdekten het metaal in het puin dat overgebleven was na de eerste test met een waterstofbom (Operation Ivy). Door de intense hitte en druk van de explosie was de isotoop fermium-255 ontstaan na het fuseren van een uraniumkern en 17 neutronen. Deze ontdekking werd in verband met de Koude Oorlog geheimgehouden tot 1955. Echter eind 1953 werd door fysici uit Stockholm al melding gemaakt van een onbekend element met 100 protonen en een massa van ongeveer 250 dat zij hadden geproduceerd door 238U te laten fuseren met 16O-ionen. Het team uit Stockholm claimde de ontdekking echter niet, maar later werd hun ontdekking ge\u00efdentificeerd als 250Fm.\nToepassingen.\nVan fermium zijn geen toepassingen bekend.\nOpmerkelijke eigenschappen.\nTot op heden zijn slechts zeer kleine hoeveelheden fermium geproduceerd en ge\u00efsoleerd. Er is relatief weinig over bekend. De enige oxidatietoestand die voor lijkt te komen in waterig milieu is +3.\nVerschijning.\nVan nature komt fermium op aarde niet voor. Het kan kunstmatig worden gemaakt in kernreactors door lichtere kernen zoals uranium en plutonium intensief te bombarderen met neutronen.\nIsotopen.\nEr zijn 17 radioactieve isotopen van fermium bekend. Met een halveringstijd van 100,5 dagen is 257Fm het stabielst. 253Fm en 252Fm hebben halveringstijden van respectievelijk 3 dagen en 25,39 uur. Alle andere isotopen hebben halveringstijden van minder dan 5,4 uur en het overgrote deel minder dan 3 minuten.\nToxicologie en veiligheid.\nOver de invloed van fermium op organismen is niets bekend."}
{"id": "4442", "revid": "66824529", "url": "https://nl.wikipedia.org/wiki?curid=4442", "title": "Mendelevium", "text": "Mendelevium is een scheikundig element met symbool Md en atoomnummer 101. Het is een vermoedelijk grijs of zilverkleurig actinide.\nOntdekking.\nIn 1955 is mendelevium voor het eerst gesynthetiseerd door Albert Ghiorso, Glenn Seaborg, Bernard Harvey en Greg Choppin. Zij produceerden 256Md door 253Es in een cyclotron te bombarderen met alfadeeltjes.\nHet element is genoemd naar de Russische scheikundige Dmitri Mendelejev.\nToepassingen.\nEr zijn geen toepassingen van mendelevium bekend.\nOpmerkelijke eigenschappen.\nOnderzoek heeft aangetoond dat mendelevium naast de voor actiniden gebruikelijke 3+ oxdatietoestand, ook stabiele 2+ toestand kent.\nVerschijning.\nVan nature komt mendelevium op aarde niet voor. Het kan in kleine hoeveelheden worden geproduceerd in nucleaire installaties door lichtere kernen zoals uranium of plutonium te bombarderen met neutronen.\nIsotopen.\nEr zijn vijftien isotopen van mendelevium bekend. De stabielste is 258Md met een halveringstijd van 51,5 dagen. 260Md en 257Md hebben een halveringstijd van respectievelijk 27,8 dagen en 5,52 uur. De overige isotopen hebben halveringstijden van minder dan 100 minuten.\nToxicologie en veiligheid.\nOver de toxicologie van mendelevium is niets bekend."}
{"id": "4443", "revid": "45745", "url": "https://nl.wikipedia.org/wiki?curid=4443", "title": "Nobelium", "text": "Nobelium is een scheikundig element met symbool No en atoomnummer 102. Het is een vermoedelijk grijs of zilverwit actinide.\nOntdekking.\nNobelium is in 1958 voor het eerst geproduceerd door Albert Ghiorso, Glenn Seaborg, John R. Walton en Torb\u00f8rn Sikkeland aan de Universiteit van Californi\u00eb - Berkeley. Het team maakte hiervoor gebruik van de Heavy Ion Lineair Accelerator (HILAC) om curium te bombarderen met 12C ionen. Later werd hun ontdekking bevestigd door Russische onderzoekers van het \"Joint Institute for Nuclear Research\" in Doebna.\nEen jaar eerder maakten wetenschappers van het Nobelinstituut in Stockholm al melding van een nieuw element met atoomnummer 102. Op basis hiervan werd de van het Nobelinstituut afgeleide naam \"nobelium\" door het IUPAC goedgekeurd.\nToepassingen.\nOp kleinschalig onderzoek na zijn er geen toepassingen van nobelium bekend.\nOpmerkelijke eigenschappen.\nDoordat nobelium alleen in zeer kleine hoeveelheden geproduceerd kan worden, is er weinig over de eigenschappen bekend.\nVerschijning.\nVan nature komt nobelium op aarde niet in de vrije natuur voor. Het kan in kernreactoren worden geproduceerd door curium te bombarderen met koolstofkernen.\nIsotopen.\nEr zijn 13 nobeliumisotopen bekend. 259No is met een halveringstijd van 58 minuten het stabielst. Andere isotopen hebben aanmerkelijk kortere halveringstijden.\nToxicologie en veiligheid.\nOver de toxicologie van nobelium is niets bekend."}
{"id": "4444", "revid": "86479", "url": "https://nl.wikipedia.org/wiki?curid=4444", "title": "Lawrencium", "text": "Lawrencium is een scheikundig element met symbool Lr en atoomnummer 103. Het is een vermoedelijk zilverwit of grijs actinide.\nOntdekking.\nIn 1961 werd lawrencium ontdekt door Albert Ghiorso, Torbjorn Sikkeland, Almon Larsh en Robert M. Latimer aan de Universiteit van Californi\u00eb - Berkeley. Zij produceerden het element door 3 milligram californium te bombarderen met boorionen in de Heavy Ion Linear Accelerator (HILAC). Het hieruit ontstane element met een atoomnummer 103 en een massa van 257 verviel met een halveringstijd van 4,2 seconden onder uitstraling van alfadeeltjes weer uiteen.\nTot 1963 werd voor lawrencium het symbool \"Lw\" gebruikt, later werd dat veranderd in \"Lr\". In augustus 1997 is de naam lawrencium officieel geratificeerd door de IUPAC tijdens een conferentie in Gen\u00e8ve.\nLawrencium is genoemd naar Ernest Lawrence, de uitvinder van het cyclotron.\nToepassingen.\nVan lawrencium zijn geen toepassingen bekend.\nOpmerkelijke eigenschappen.\nEr is vrijwel niets bekend over de chemische en fysische eigenschappen van dit element. Onderzoek verricht op enkele lawrenciumatomen heeft aangetoond dat het veel overeenkomst vertoont met andere actiniden. Opmerkelijk is dat lawrencium in het D-blok valt en dus ook zou passen in de reeks van de overgangsmetalen.\nDe meest voorkomende oxidatietoestand is +3.\nVerschijning.\nOp aarde komt lawrencium van nature niet voor.\nIsotopen.\nTot op heden is er een achttal radio-isotopen van lawrencium bekend. 262Lr is daarvan met een halveringstijd van 3,6 uur het stabielst. De overige isotopen hebben halveringstijden in orden van minuten en seconden.\nToxicologie en veiligheid.\nOver de toxicologie van lawrencium is niets bekend."}
{"id": "4445", "revid": "139751", "url": "https://nl.wikipedia.org/wiki?curid=4445", "title": "Rutherfordium", "text": "Rutherfordium is een scheikundig element met symbool Rf en atoomnummer 104. Het is een vermoedelijk grijs of zilverkleurig overgangsmetaal.\nOntdekking.\nIn 1964 is er door het Gezamenlijk Instituut voor Kernonderzoek in Doebna voor het eerst melding gemaakt van rutherfordium. Onderzoekers bombardeerden plutonium met versnelde neon-ionen. De Russische onderzoekers stelden \"Kurchatovium\" (naar Igor Koertsjatov) voor als naam voor het nieuwe element.\nDe door de Russische onderzoekers toegepaste methode kon later niet worden gereproduceerd, maar in 1969 lukte het onderzoekers van de Universiteit van Californi\u00eb - Berkeley wel om rutherfordium te produceren door californium-249 te bombarderen met koolstofkernen.\nDe Amerikanen stelden \"Rutherfordium\" voor als benaming. Vanwege de naamcontroverse stond het element bekend als unnilquadium (Unq), maar in 1997 werd de naam rutherfordium alsnog door het IUPAC geratificeerd. De naam is afgeleid van de Nieuw-Zeelandse wetenschapper Ernest Rutherford.\nToepassingen.\nVan rutherfordium zijn geen toepassingen bekend.\nOpmerkelijke eigenschappen.\nRutherfordium is een uiterst radioactief element waarvan het instabielste isotoop een halveringstijd heeft van 65 seconden. De praktische toepassing ervan is daardoor minimaal. Rutherfordium is het eerste element uit de reeks van transactiniden en behoort tot groep 4 van het periodiek systeem. Vermoedelijk vertoont het in chemisch opzicht veel overeenkomsten met hafnium.\nVerschijning.\nOp aarde komt rutherfordium niet in de vrije natuur voor.\nIsotopen.\nAlle rutherfordiumisotopen zijn kortlevend. De langstlevende isotoop is 265Rf met een halveringstijd van 13 uur.\nToxicologie en veiligheid.\nOver de toxicologie van rutherfordium is niets bekend, maar omdat het een zwaar metaal betreft is het aannemelijk dat rutherfordium dezelfde toxische eigenschappen heeft als andere zware metalen. Overigens is de stralingstoxiciteit van rutherfordium waarschijnlijk groter dan de chemische toxiciteit."}
{"id": "4446", "revid": "139751", "url": "https://nl.wikipedia.org/wiki?curid=4446", "title": "Dubnium", "text": "Dubnium is een scheikundig element met symbool Db en atoomnummer 105. Het is een vermoedelijk grijs of zilverkleurig overgangsmetaal.\nOntdekking.\nDubnium is ontdekt in 1967 door onderzoekers van het Gezamenlijk Instituut voor Kernonderzoek in Doebna. Door americium-243 te beschieten met neon-22 ontstond er een element met 105 protonen.\nIn 1970 werd de ontdekking bevestigd door een Amerikaans team onder leiding van Albert Ghiorso aan de Universiteit van Californi\u00eb, Berkeley met een andere synthese door beschieting van californium-249 met stikstof-15:\nOver de naamgeving heeft enige tijd onduidelijkheid bestaan. De Amerikaanse en West-Europese wetenschappers opperden de naam \"hahnium\" en symbool \"Ha\" (naar de Duitse wetenschapper Otto Hahn), terwijl de Russische onderzoekers het op Dubnium hielden. Als tijdelijke naam is toen voor unnilpentium (symbool Unp) gekozen en in 1997 is door het IUPAC de naam dubnium aangenomen, naar de plaats Doebna, \u0414\u0443\u0431\u043d\u0430 van het onderzoeksinstituut waar dubnium voor het eerst in geproduceerd.\nToepassingen.\nVan dubnium zijn geen toepassingen bekend.\nOpmerkelijke eigenschappen.\nOver de chemische en fysische eigenschappen van dubnium is nauwelijks iets bekend. Vermoedelijk vertoont het overeenkomsten met tantalium, het buurelement in groep 5 van het periodiek systeem.\nVerschijning.\nOp aarde komt dubnium niet in de vrije natuur voor.\nIsotopen.\nEr zijn acht dubniumisotopen bekend. De meest stabiele isotoop is 268Db met een halveringstijd van 32 uur. De overige isotopen vervallen nog sneller. De isotopen vervallen naar lawrencium.\nToxicologie en veiligheid.\nOver de toxicologie van dubnium is niets bekend."}
{"id": "4447", "revid": "86479", "url": "https://nl.wikipedia.org/wiki?curid=4447", "title": "Bohrium", "text": "Bohrium is een scheikundig element met symbool Bh en atoomnummer 107 (niet te verwarren met borium, met symbool B). Het is een vermoedelijk grijs of zilverkleurig overgangsmetaal.\nOntdekking.\nAtomen van element 107 werden voor het eerst gemaakt in 1976 door een groep van Sovjet-wetenschappers onder leiding van Joeri Oganesjan in het Gezamenlijk Instituut voor Kernonderzoek in Doebna. Het betrof de isotoop 261Bh met een geschatte halveringstijd van 1-2\u00a0ms (latere metingen wijzen uit dat de halveringstijd van deze isotoop ca. 10\u00a0ms bedraagt). De atomen werden gemaakt door bismut-209 te beschieten met chroom-54:\nIn 1981 was een Duitse groep onder leiding van P. Armbruster en G. M\u00fcnzenberg van het \"Gesellschaft f\u00fcr Schwerionenforschung\" in Darmstadt in staat de resultaten van het Sovjet-team te bevestigen door de langer levende isotoop 262Bh te maken.\nNaam.\nEr was een controverse over de naamgeving van de elementen 101 tot en met 109. Aanvankelijk noemde de IUPAC het element 107 voorlopig unnilseptium (met als symbool \"Uns\"). \nIn 1994 kwam een comit\u00e9 van de IUPAC met de aanbeveling element 107 naar de Deense natuurkundige Niels Bohr te noemen, met de gebruikelijke uitgang \"-ium\". De naam zou dan \"bohrium\" zijn, wat verwarring kan geven met element 5, dat \"boor\" of \"borium\" (zonder h) wordt genoemd. In het Engels is minder verwarring, doordat boor daar \"boron\" heet. De Duitsers stelden \"nielsbohrium\" voor, een naam die de Sovjets al hadden gesuggereerd voor element 105. De standaard is echter dat alleen de achternaam van een wetenschapper wordt gebruikt als zijn naam wordt gebruikt om hem te eren. Ondanks deze angst werd de naam \"bohrium\" voor element 107 in 1997 internationaal erkend.\nDoordat bohrium snel vervalt en geen praktische toepassingen heeft, zal er in de praktijk weinig verwarring met borium zijn.\nToepassingen.\nEr zijn geen toepassingen van bohrium bekend.\nOpmerkelijke eigenschappen.\nVanwege de uiterst korte halveringstijden van de bohriumisotopen is het nauwelijks mogelijk om onderzoek te doen naar de chemische en fysische eigenschappen.\nVerschijning.\nOp aarde wordt bohrium van nature niet aangetroffen.\nIsotopen.\nHet langstlevende bohriumisotoop is 274Bh met een halveringstijd van 40\u00a0s. Andere isotopen zijn 270Bh en 272Bh met halveringstijden van respectievelijk 30 en 9,8\u00a0s.\nToxicologie en veiligheid.\nOver de toxicologie van bohrium is niets bekend."}
{"id": "4448", "revid": "86479", "url": "https://nl.wikipedia.org/wiki?curid=4448", "title": "Hassium", "text": "Hassium is een scheikundig element met symbool Hs en atoomnummer 108. Het is een vermoedelijk grijs of zilverkleurig overgangsmetaal.\nOntdekking.\nHassium is een transuraan element, het is zelfs een transactinide. Het werd voor het eerst ontdekt in 1984 in het \"Gesellschaft f\u00fcr Schwerionenforschung\" (GSI) in Darmstadt in Duitsland. Het element is vernoemd naar de deelstaat Hessen.\nIn de oorspronkelijke experimenten werd lood-208 beschoten met versnelde ijzer-58-ionen en er ontstond een isotoop van hassium die een halveringstijd had van 1,5 milliseconden. Dit was te kort om de chemie van het element te kunnen onderzoeken.\nLater, in 1996, bleek echter dat er ook isotopen bestaan die een wat langere levensduur hebben. Men was eigenlijk bezig om Copernicium (atoomnummer 112) te maken door lood met zinkionen te bombarderen. Het nieuwe element leefde bijzonder kort maar tussen de vervalproducten van 277Uub was een hassiumisotoop met een halveringstijd van wel 9 seconden. Men besloot daarom om een wat ander experiment op te zetten en hassiumchemie te gaan bedrijven.\nToepassingen.\nEr zijn van hassium geen toepassingen bekend.\nOpmerkelijke eigenschappen.\nOmdat hassium onder osmium staat in het periodiek systeem, ligt het in de verwachting dat het tetraoxide HsO4 minstens zo vluchtig zal zijn als dat van de lichtere leden van groep 8 van het periodiek systeem. Men moet daar wel een beetje een slag om de arm houden, omdat het niet helemaal duidelijk is hoe zeer de gevolgen van de relativiteit de systematiek van het systeem verstoren. Met hogere atoomnummers wordt deze factor steeds belangrijker. Toch bleek uit berekeningen met behulp van dichtheidsfunctionaaltheorie dat hassium zich waarschijnlijk inderdaad als osmium zou gedragen.\nIn het experiment bombardeerde men een doelwit van curium met magnesium 26Mg5+ ionen. Er vonden twee reacties plaats:\nDe ontstane hassiumatomen werden blootgesteld aan een gasstroom die helium en zuurstof bevatte en een ontstaan product (waarschijnlijk HsO4) voerde door een 10 meter lange teflonbuis waarover een temperatuurgradi\u00ebnt werd aangelegd. Het oxide kreeg daarbij de gelegenheid zich bij een bepaalde temperatuur, dat wil zeggen op een bepaalde plek in de buis, aan de wand te hechten (circa -44\u00a0\u00b0C). De hele buis was ingericht in een aantal zones waarin de vrijkomende straling gemeten kon worden. Op deze manier werd inderdaad een totaal van zeven HsO4 moleculen waargenomen.\nVerschijning.\nVan nature wordt hassium op aarde niet aangetroffen.\nIsotopen.\nEr is een vijftal isotopen van hassium bekend. Het langstlevende isotoop is 270Hs met een halveringstijd van 22 seconden.263Hs beschikt over een halveringstijd van 1 seconde. De overige isotopen hebben halveringstijden in de orde van milliseconden.\nToxicologie en veiligheid.\nOver de toxicologie van hassium is niets bekend."}
{"id": "4449", "revid": "86479", "url": "https://nl.wikipedia.org/wiki?curid=4449", "title": "Meitnerium", "text": "Meitnerium is een scheikundig element met symbool Mt en atoomnummer 109. Het is een vermoedelijk grijs of zilverkleurig overgangsmetaal.\nOntdekking.\nMeitnerium is voor het eerst geproduceerd in 1982 door een Duits onderzoeksteam onder leiding van Peter Armbruster en Gottfried M\u00fcnzenberg in het \"Gesellschaft f\u00fcr Schwerionenforschung\" (GSI) te Darmstadt, door bismut-209 (209Bi) te bombarderen met ijzer-58 (58Fe). Hiermee was aangetoond dat nieuwe zware elementen konden worden gemaakt door andere kernen te laten fuseren.\nHet ontstane meitnerium (de isotoop meitnerium-266) vervalt zeer snel naar bohrium (halveringstijd 3,5\u202fms)\nDe naam meitnerium is afgeleid van de Oostenrijks-Zweedse wetenschapper Lise Meitner, maar pas in 1997 werd deze naam door de IUPAC geratificeerd. Tot die tijd stond dit element bekend onder de systematische naam unnilennium (symbool Une).\nToepassingen.\nEr zijn geen toepassingen van meitnerium bekend.\nOpmerkelijke eigenschappen.\nEr is slechts een klein aantal meitneriumatomen geproduceerd en hun levensduur is zeer kort. Daardoor is het vrijwel onmogelijk om onderzoek te doen naar de chemische en fysische eigenschappen. Vermoedelijk vertoont meitnerium grote overeenkomsten met het element iridium, omdat het zich in dezelfde groep bevindt. De in de eerste alinea genoemde vermoedelijke kleur van het element is ook hierop gebaseerd.\nVerschijning.\nOp aarde wordt meitnerium niet in de vrije natuur aangetroffen. Het kan alleen worden geproduceerd door lichtere atoomkernen te laten fuseren.\nIsotopen.\nEr zijn drie meitneriumisotopen bekend. 268Mt met een halveringstijd van 70\u202fms en het nog instabielere 266Mt met een halveringstijd van 3,4\u202fms.\nToxicologie en veiligheid.\nOver de toxicologie van meitnerium is niets bekend."}
{"id": "4450", "revid": "86479", "url": "https://nl.wikipedia.org/wiki?curid=4450", "title": "Seaborgium", "text": "Seaborgium is een scheikundig element met symbool Sg en atoomnummer 106. Het is vermoedelijk een grijs of zilverwit overgangsmetaal.\nOntdekking.\nElement 106 is in 1974 vrijwel gelijktijdig onafhankelijk van elkaar ontdekt door een Russisch team onder leiding van G. N. Flerov in het Gezamenlijk Instituut voor Kernonderzoek in Doebna en een Amerikaans team onder leiding van Albert Ghiorso in Berkeley.\nHet Amerikaanse team noemde het nieuwe element seaborgium, terwijl de Russen vonden dat zij de credits ervoor moesten krijgen. Totdat de IUPAC in 1994 de naam seaborgium aanvaardde, was dit element bekend als unnilhexium (symbool Unh). De definitieve naam was controversieel omdat Glenn Seaborg nog leefde.\nToepassingen.\nEr zijn geen praktische toepassingen van seaborgium bekend.\nOpmerkelijke eigenschappen.\nOmdat seaborgium zich in het periodiek systeem direct onder wolfraam (W) bevindt is het aannemelijk dat de chemische eigenschappen overeenkomsten vertonen met die van wolfraam.\nVerschijning.\nOp aarde komt seaborgium niet in de vrije natuur voor.\nIsotopen.\nEr zijn 8 seaborgium isotopen bekend waarvan er slechts twee een halveringstijd van meer dan een seconde hebben. 265Sg en 266Sg hebben halveringstijden van respectievelijk 16 en 20 seconden en vallen onder uitzending van \u03b1 deeltjes uiteen in rutherfordium.\nToxicologie en veiligheid.\nOver de toxicologie van seaborgium is niets bekend."}
{"id": "4451", "revid": "166195", "url": "https://nl.wikipedia.org/wiki?curid=4451", "title": "Remco Campert", "text": "Remco Wouter Campert (\u2019s-Gravenhage, 28 juli 1929 \u2013 Amsterdam, 4 juli 2022) was een Nederlands dichter, columnist en schrijver van verhalen en romans. Hij maakte deel uit van de literaire stroming van de Vijftigers. In 1976 won hij de P.C. Hooft-prijs voor zijn po\u00ebzie en in 2015 de Prijs der Nederlandse Letteren voor zijn literaire oeuvre.\nBiografie.\nZijn vader was de dichter Jan Campert, auteur van onder andere het gedicht \"Het lied der achttien dooden\". Zijn moeder was actrice Joekie Broedelet, bekend van onder andere de gastrollen die ze op latere leeftijd speelde bij Van Kooten en De Bie. Zij gingen uit elkaar toen Campert drie jaar was, waarna hij afwisselend bij een van hen en bij zijn grootouders woonde, tot hij in 1942 werd ondergebracht bij een pleeggezin. Toen de wijk waarin ze woonden door de Duitsers werd afgebroken, vertrok het gezin naar Epe, waar Campert de mulo bezocht. Het was ook in Epe dat hij in 1943 hoorde dat zijn vader op 40-jarige leeftijd in het concentratiekamp Neuengamme was overleden. Na de oorlog ging hij met zijn moeder in Amsterdam wonen en volgde daar het gymnasium aan het Amsterdams Lyceum. Na te zijn blijven zitten en enorm veel spijbelen werd Remco van school gestuurd. \nNadat Campert het lyceum verlaten had, voorzag hij een paar jaar in zijn levensonderhoud met het schrijven van reclameteksten en vertalingen. In 1950 probeerde hij in Parijs op straat zijn bundeltje \"Ten lessons with Timothy\" te slijten, gebaseerd op het gelijknamige album van Dizzy Gillespie (oplage 25 stuks).\nVoorjaar 1950 richtte hij met Rudy Kousbroek het tijdschrift \"Braak\" op. In juli van hetzelfde jaar werd de redactie uitgebreid met Lucebert en Bert Schierbeek. Net als het door Simon Vinkenoog opgerichte blad \"Blurb\" fungeerde \"Braak\" als platform voor experimentele dichters. Na het verschijnen van de bloemlezing \"Atonaal\" in 1951, onder redactie van Vinkenoog, werden de deelnemende dichters, onder wie ook Gerrit Kouwenaar, Jan Elburg en Hugo Claus, aangeduid als de Vijftigers. Hoewel ze zichzelf niet als groep zagen en geen manifest publiceerden of gemeenschappelijke visie op literatuur hadden, waren zij allen in verzet tegen de literaire traditie en deelden zij het besef dat een nieuwe po\u00ebzie aan het ontstaan was. Campert was de minst experimentele dichter en gold als \"de meest verstaanbare Vijftiger\".\nBegonnen als dichter, ging hij in de jaren vijftig uit geldgebrek cursiefjes schrijven voor tijdschriften als \"Podium\", \"Vrij Nederland\", \"Tirade\" en de krant \"Het Parool\". In de jaren zestig werden zijn verhalen steeds langer en publiceerde hij ook romans. Zijn werk bevat veel autobiografische elementen en is vaak cynisch of ironisch. In de jaren zeventig voelde hij een fysieke afkeer van het schrijven en publiceerde hij vrijwel niets nieuws. Wel ontving hij in 1976 de P.C. Hooft-prijs voor zijn po\u00ebzie. In het juryrapport staat hierover: \"Het hele po\u00ebtische oeuvre van Remco Campert overziend, is de jury onder de indruk gekomen van de persoonlijke kroniek van de jaren 1950-1970 die erin is neergeschreven. De hachelijke en belachelijke feiten van deze levensperiode zijn door de dichter onvergetelijk geboekstaafd\". Er kwam pas in 1979 een einde aan zijn schrijversblok met de dichtbundel \"Theater\" en de verhalen in \"Na de troonrede\".\nZijn prozawerk is in Nederland populair bij een groot publiek, dankzij de grote toegankelijkheid van zijn werk. Met name \"Het leven is vurrukkulluk\" en \"Tjeempie! of Liesje in luiletterland\", een persiflage op pornografische romans, waarin karikaturen van Nederlandse auteurs zijn verwerkt, komen veel voor op eindexamenlijsten van scholieren.\nZijn werk \"Het gangstermeisje\" werd in 1966 verfilmd door Frans Weisz. In 2018 regisseerde Weisz ook de verfilming van de roman \"Het leven is vurrukkulluk\". Campert speelt zelf een kleine rol in deze film. In 1976 verscheen de film \"Alle dagen feest\", een vierluik geregisseerd door Ate de Jong, Otto Jongerius, Paul de Lussanet en Orlow Seunke, gebaseerd op de verhalen \"Alle dagen feest\", \"Een ellendige nietsnut\", \"Hoe ik mijn verjaardag vierde\" en \"Op reis\".\nVan 1989 tot 1995 las Campert met Jan Mulder en Bart Chabot in theaters voor uit eigen werk. Bart Chabot deed mee tot en met 1991. Van 1996 tot 2006 schreef Campert samen met Mulder een gezamenlijke column op de voorpagina van \"de Volkskrant\", \"CaMu\" getiteld, waaraan zij om beurten een bijdrage leverden. In juni 2014 begon Campert op de achterpagina van dezelfde krant een column over Somberman. Sinds 2016 schreef hij een column in \"Elsevier\", getiteld 'Dagelijksheden'. De eerste serie columns zijn met eerder werk van Campert in \"Elsevier\" uit de jaren vijftig en zestig samen met het werk dat zijn vader Jan Campert schreef voor \"Elsevier\" gebundeld in het boek \"Campert &amp; Campert\" (\"De Bezige Bij\", maart 2017).\nTer gelegenheid van zijn lange verbintenis met uitgeverij \"De Bezige Bij\" werd in juni 2017 door Campert zelf een deel van zijn gedicht \"Iemand stelt een vraag\" onthuld, dat op de gevel van het hoofdkantoor van de uitgever was aangebracht, \"Campert op de gevel\".\nOp 6 maart 2018 liet zijn uitgever weten dat de toen 88-jarige Campert besloten had te stoppen met schrijven. Er zou geen medische reden zijn. Af en toe verschenen er in \"de Volkskrant\" nog wel 'notities' van zijn hand.\nLiterair credo: po\u00ebzie als daad van bevestiging.\nVeel geciteerd is Camperts credo \"Po\u00ebzie is een daad van bevestiging\" uit 1955. Deze uitspraak is ontleend aan het essay \"The dyer's hand; poetry and the poetic process\" van de Britse dichter W.H. Auden. In de vertaling van A.L. S\u00f6temann luidt de uitspraak: \"In wezen is po\u00ebzie een bevestiging van het zijn en de belangrijkste negatieve reden om te schrijven is de angst voor het niet-zijn\".\nNabij de hoek Sophialaan/Van Swietenstraat te Leeuwarden ligt een hardstenen tableau van 100 bij 120 cm met het gedicht 'Ik wil wel' van Campert. Het is onderdeel van de Leeuwarder po\u00ebzieroute. Het gedicht kent drie strofen. In de laatste geeft Campert aan hoe hij zich voelt. \nPriv\u00e9.\nIn 1952 trouwde hij met Freddy Rutgers. Ze woonden enige tijd in Parijs. Terug in Nederland ging Rutgers in 1954 samenwonen met Gerrit Kouwenaar. Campert trouwde op 20 december 1957 in Blaricum met Fritzi Harmsen van Beek. Hun woning in Blaricum werd een ontmoetingsplek voor schrijvers en dichters.\nEind 1958 ging het tweetal uit elkaar en Campert keerde terug naar Amsterdam. Nadat hij in 1960 met Lucia van de Berg zijn eerste kind, een dochter, kreeg, trouwde hij in 1961 met haar. In 1963 kreeg hij zijn tweede kind, dochter Cleo Campert. In 1964 verhuisden ze naar Antwerpen, vanwaar hij in 1966 alleen terugkeerde. Daar leerde hij galeriehoudster Deborah Wolf kennen, met wie hij tot 1980 samenleefde. Toen scheidden zich hun wegen, maar later kwamen zij weer samen en trouwden in 1996. Hij bleef met haar getrouwd tot het eind van zijn leven. \nCampert overleed in de nacht van 3 op 4 juli 2022 op 92-jarige leeftijd in Amsterdam."}
{"id": "4452", "revid": "583675", "url": "https://nl.wikipedia.org/wiki?curid=4452", "title": "Vierkante kilometer", "text": "Een vierkante kilometer (km\u00b2) is een oppervlakte-eenheid. E\u00e9n vierkante kilometer (1 km\u00b2) is gelijk aan de oppervlakte van een vierkant met zijden van \u00e9\u00e9n kilometer lang. De vierkante kilometer wordt doorgaans gebruikt om de oppervlakte van gebieden mee aan te geven. Vroeger maakte men vaker gebruik van de oppervlaktemaat bunder, die van streek tot streek een andere grootte had, maar in 1816 werd gestandaardiseerd tot 1 hectare.\nEen vierkante kilometer is gelijk aan 100 hectare, dit is 1.000.000 m\u00b2.\nDe oppervlakte van Belgi\u00eb is 30.688 km\u00b2.\nDe oppervlakte van Nederland is 41.543 km\u00b2. "}
{"id": "4453", "revid": "98750", "url": "https://nl.wikipedia.org/wiki?curid=4453", "title": "Voetbalveld", "text": "Een voetbalveld is een speelveld voor de voetbalsport.\nEen normaal (de gebruikelijke maat op internationaal niveau) voetbalveld heeft als afmeting: 100-120 meter bij 64-75 meter. De middencirkel heeft een straal van 9,15 meter. Een doel is 7,32 meter breed en 2,44 meter hoog (binnenwerks) en de penaltystip bevindt zich op 11 meter vanaf de doellijn. De grond is bedekt met gras of kunstgras.\nBij grotere voetbalclubs is het hoofdveld omringd door zit- en staanplaatsen, ook wel een stadion genoemd. In Nederland zijn eredivisieclubs verplicht om over een stadionveld met veldverwarming te beschikken.\nZoals in de afbeelding te zien is, mag er volgens de regels van de FIFA een grotere variatie bestaan voor speelvelden waarop internationale wedstrijden plaatsvinden. Voor bepaalde competities of landen wordt dat formaat specifieker.\nOppervlaktemaat.\nHet voetbalveld wordt ook wel als oppervlaktemaat gebruikt, bedoeld voor mensen die hectare (ha) of vierkante kilometer (km\u00b2) te abstract vinden. Het kleinste FIFA-veld past ruim twee\u00ebnhalf (2 \u2154) keer in het grootste, dus is een \"voetbalveld\" geen betrouwbare maat."}
{"id": "4454", "revid": "406997", "url": "https://nl.wikipedia.org/wiki?curid=4454", "title": "Zwavelchemie", "text": "Zwavelchemie is het vakgebied binnen de scheikunde dat zich toespitst op de studie van eigenschappen en verbindingen van het chemisch element zwavel. De elektronenconfiguratie van zwavel (symbool S) is [Ne]3s23p4 en dat zorgt ervoor dat het element een rijke verzameling oxidatietoestanden kan aannemen. (-2, -1, 0, +2, +4, +6) en zowel als oxidator en als reductor kan optreden. Zwavelverbindingen kunnen daarom in een aantal groepen onderscheiden worden.\nOxidatietoestand \u22122.\nOptredend als oxidator kan een zwavelatoom twee elektronen opnemen en het sulfide ion S2\u2212 vormen met een configuratie [Ne]3s23p6 ofwel [Ar]. Koolstofdisulfide CS2 is een apolaire, vluchtige vloeistof, terwijl diwaterstofsulfide H2S een giftig gas is met een geur van rotte eieren. Opgelost in water vormt het een zwak zuur. Met vele metalen vormt zwavel sulfiden, die als de zouten van dit zuur beschouwd kunnen worden. Vele mineralen horen tot deze categorie, bijvoorbeeld galena PbS of chalcopyriet CuFeS2. Behoudens die van de alkalimetalen zijn sulfiden in de regel slecht oplosbare zouten.\nOxidatietoestand \u22121.\nIndien slechts \u00e9\u00e9n elektron wordt opgenomen wordt de configuratie [Ne]3s23p5. Dit is dezelfde configuratie als chloor (Cl) en evenals dit element vormt zwavel in deze toestand vaak disulfide paren 2S\u2212 \u21d2 (S2)2\u2212. Mineralen als pyriet en marcasiet (beide FeS2) behoren tot deze groep.\nOplossingen van sulfiden (van natrium bijvoorbeeld) kunnen zwavel oplossen onder vorming van het disulfide ion. Ook hogere polysulfide ionen zoals (S4)2\u2212 kunnen daarbij gevormd worden. De gemiddelde oxidatie toestand benadert dan de waarde nul.\nOxidatietoestand +4.\nDe configuratie [Ne]3s2 komt voor in zwaveldioxide SO2 dat gevormd wordt door verbranding van zwavel of zwavelhoudende brandstoffen. Het is een belangrijke vorm van milieuverontreiniging. Het gas is oplosbaar in water en vormt daar het instabiele en vrij zwakke zwaveligzuur H2SO3. De zouten van dit zuur heten sulfieten, deze zouten zijn wel stabiel. In het milieu kan vierwaardig zwavel omgezet worden in de zeswaardige vorm.\nOxidatietoestand +6.\nWanneer zwavel zes elektronen afgeeft, bijvoorbeeld als het geoxideerd wordt door zuurstof of fluor neemt het de edelgas configuratie [Ne] aan. Veel van deze stoffen zijn agressieve oxidatoren die met omzichtigheid behandeld moeten worden, hoewel veel sulfaten vrij onschuldig zijn. Voorbeelden zijn: \nOrganische zwavelverbindingen.\nEr zijn bijzonder veel organische verbindingen die zwavel bevatten dat covalent aan een koolstofskelet gebonden is:"}
{"id": "4455", "revid": "2278", "url": "https://nl.wikipedia.org/wiki?curid=4455", "title": "Chalcogeen", "text": ""}
{"id": "4456", "revid": "231402", "url": "https://nl.wikipedia.org/wiki?curid=4456", "title": "575 v.Chr.", "text": "Het jaar 575 v.Chr. is een jaartal volgens de christelijke jaartelling."}
{"id": "4457", "revid": "54480", "url": "https://nl.wikipedia.org/wiki?curid=4457", "title": "Selenium", "text": ""}
{"id": "4458", "revid": "30", "url": "https://nl.wikipedia.org/wiki?curid=4458", "title": "Tellurium", "text": ""}
{"id": "4459", "revid": "231402", "url": "https://nl.wikipedia.org/wiki?curid=4459", "title": "589 v.Chr.", "text": "Het jaar 589 v.Chr. is een jaartal volgens de christelijke jaartelling."}
{"id": "4460", "revid": "231402", "url": "https://nl.wikipedia.org/wiki?curid=4460", "title": "587 v.Chr.", "text": "Het jaar 587 v.Chr. is een jaartal volgens de christelijke jaartelling."}
{"id": "4461", "revid": "231402", "url": "https://nl.wikipedia.org/wiki?curid=4461", "title": "582 v.Chr.", "text": "Het jaar 582 v.Chr. is een jaartal volgens de christelijke jaartelling."}
{"id": "4462", "revid": "147337", "url": "https://nl.wikipedia.org/wiki?curid=4462", "title": "570 v.Chr.", "text": "Het jaar 570 v.Chr. is een jaartal in de 6e eeuw v.Chr. volgens de christelijke jaartelling."}
{"id": "4463", "revid": "231402", "url": "https://nl.wikipedia.org/wiki?curid=4463", "title": "568 v.Chr.", "text": "Het jaar 568 v.Chr. is een jaartal volgens de christelijke jaartelling."}
{"id": "4464", "revid": "231402", "url": "https://nl.wikipedia.org/wiki?curid=4464", "title": "562 v.Chr.", "text": "Het jaar 562 v.Chr. is een jaartal volgens de christelijke jaartelling."}
{"id": "4465", "revid": "147337", "url": "https://nl.wikipedia.org/wiki?curid=4465", "title": "556 v.Chr.", "text": "Het jaar 556 v.Chr. is een jaartal volgens de christelijke jaartelling. "}
{"id": "4466", "revid": "231402", "url": "https://nl.wikipedia.org/wiki?curid=4466", "title": "551 v.Chr.", "text": "Het jaar 551 v.Chr. is een jaartal volgens de christelijke jaartelling."}
{"id": "4467", "revid": "231402", "url": "https://nl.wikipedia.org/wiki?curid=4467", "title": "550 v.Chr.", "text": "Het jaar 550 v.Chr. is een jaartal volgens de christelijke jaartelling."}
{"id": "4468", "revid": "231402", "url": "https://nl.wikipedia.org/wiki?curid=4468", "title": "546 v.Chr.", "text": "Het jaar 546 v.Chr. is een jaartal volgens de christelijke jaartelling."}
{"id": "4469", "revid": "231402", "url": "https://nl.wikipedia.org/wiki?curid=4469", "title": "539 v.Chr.", "text": "Het jaar 539 v.Chr. is een jaartal volgens de christelijke jaartelling."}
{"id": "4471", "revid": "8575", "url": "https://nl.wikipedia.org/wiki?curid=4471", "title": "530 v.Chr.", "text": "Het jaar 530 v.Chr. is een jaartal volgens de christelijke jaartelling."}
{"id": "4472", "revid": "231402", "url": "https://nl.wikipedia.org/wiki?curid=4472", "title": "529 v.Chr.", "text": "Het jaar 529 v.Chr. is een jaartal volgens de christelijke jaartelling."}
{"id": "4473", "revid": "231402", "url": "https://nl.wikipedia.org/wiki?curid=4473", "title": "526 v.Chr.", "text": "Het jaar 526 v.Chr. is een jaartal volgens de christelijke jaartelling."}
{"id": "4474", "revid": "147337", "url": "https://nl.wikipedia.org/wiki?curid=4474", "title": "525 v.Chr.", "text": "Het jaar 525 v.Chr. is een jaartal volgens de christelijke jaartelling. "}
{"id": "4477", "revid": "189138", "url": "https://nl.wikipedia.org/wiki?curid=4477", "title": "Zirkoon", "text": ""}
{"id": "4478", "revid": "649051", "url": "https://nl.wikipedia.org/wiki?curid=4478", "title": "Colligatief", "text": "Colligatieve verschijnselen zijn die verschijnselen in de thermodynamica die zuiver door het \"aantal\" deeltjes in het systeem en niet door hun massa bepaald worden.\nEen goed voorbeeld is het verschijnsel van de smeltpuntsverlaging. Wanneer aan een vloeistof een stof toegevoegd wordt die daarin oplost, wordt het smeltpunt lager. In de winter wordt daar vaak gebruik van gemaakt bij het strooien met pekel om de wegen ijsvrij te houden.\nBij voldoende verdunde oplossingen is de grootte van de vriespuntsdaling afhankelijk van het aantal moleculen, niet hun grootte. Wanneer men dus een bepaald aantal grammen van een oplosbare stof toevoegt, en men meet de vriespuntsdaling dan kan men terugrekenen hoeveel deeltjes er in de oplossing bij gekomen zijn. Wanneer men dan het aantal toegevoegde grammen deelt door het aantal deeltjes weet men het molecuulgewicht of de molaire massa.\nNaast de vriespuntsdaling zijn ook kookpuntsverhoging, isotherme dampspanningsverlaging en osmotische druk colligatieve verschijnselen. Osmometrie wordt nog wel toegepast om molaire massa's te bepalen, maar het werkt maar tot een massa van 8000 Dalton. \nVandaag de dag is er eigenlijk alleen in de polymeerchemie nog belangstelling om molaire massa's te kunnen bepalen en dan zijn die massa's meestal veel groter. Daarom is osmometrie grotendeels verdrongen door andere technieken zoals Size Exclusion Chromatography (SEC) gekoppeld met Low Angle Laser Light Scattering (LALLS). Strooiing van laserlicht kan molaire massa's tot in de miljoenen meten."}
{"id": "4480", "revid": "15168", "url": "https://nl.wikipedia.org/wiki?curid=4480", "title": "5e eeuw v.Chr.", "text": "De 5e eeuw v.Chr. (van de christelijke jaartelling) is de 5e periode van 100 jaar, dus bestaande uit de jaren 500 tot en met 401 v.Chr. De 5e eeuw v.Chr. behoort tot het 1e millennium v.Chr.\nLangjarige gebeurtenissen.\nDe Oud-Griekse architectuur bereikt een hoogtepunt met de tempel voor Zeus in Olympia, het Parthenon, het Erechtheion en de tempel voor Nik\u00e8 op de Akropolis in Athene. "}
{"id": "4481", "revid": "215265", "url": "https://nl.wikipedia.org/wiki?curid=4481", "title": "Egypte (land)", "text": "Egypte (uitspraak: [e\u02c8\u0263\u026apt\u0259]; Arabisch: , '), officieel de Arabische Republiek Egypte (Arabisch: , '; ), is een semipresidenti\u00eble republiek gelegen in het noordoosten van Afrika en het zuidwesten van Azi\u00eb. De hoofdstad is Ca\u00efro. Egypte grenst aan de Middellandse Zee in het noorden, de Gazastrook en Isra\u00ebl in het noordoosten, de Rode Zee in het oosten, Soedan in het zuiden en Libi\u00eb in het westen.\nEgypte heeft een oppervlakte van 1.001.450\u00a0km\u00b2. Met meer dan 100 miljoen inwoners is Egypte het meest bevolkte land in Noord-Afrika, het Midden-Oosten en de Arabische wereld en het op twee na meest bevolkte land van Afrika (na Nigeria en Ethiopi\u00eb). De overgrote meerderheid van de bevolking woont in stedelijke centra als Ca\u00efro of Alexandri\u00eb of in de buurt van de vruchtbare oevers van de rivier de Nijl, een gebied van ongeveer 40.000 vierkante kilometer, waar het enige landbouwland van Egypte wordt gevonden. De rest van het land (veruit het grootste deel) wordt bedekt door woestijnen als de Sahara en de Sina\u00ef.\nHet Oude Egypte was een van de vroegste beschavingen ter wereld en is in het huidige Egypte nog terug te zien in de vorm van enkele beroemde bouwwerken, zoals de Sfinx en de piramiden van Gizeh en de archeologische sites rond Luxor. Het rijke culturele erfgoed van Egypte maakt integraal deel uit van zijn nationale identiteit, die verschillende buitenlandse invloeden heeft gekend.\nVan de 16e tot het begin van de 20e eeuw werd Egypte geregeerd door buitenlandse keizerlijke machten. In 1922 werd het deels onafhankelijk van het Britse Rijk als een monarchie. Na de revolutie van 1952 verdreven de Egyptenaren de Britse soldaten en bureaucraten die het eigenlijk nog altijd voor het zeggen hadden in het land en nationaliseerden het door de Britten bezette Suezkanaal. Koning Farouk werd afgezet en Egypte werd een republiek. Gedurende de tweede helft van de 20e eeuw onderging Egypte sociale en religieuze conflicten en politieke instabiliteit en vocht ze verschillende gewapende conflicten met Isra\u00ebl. In 1978 tekende Egypte de Camp Davidakkoorden, trok zich officieel terug uit de Gazastrook en erkende Isra\u00ebl. Het land staat nog steeds voor problemen als politieke onrust, waaronder de revolutie van 2011 en de nasleep daarvan, terrorisme en economische onderontwikkeling.\nInternationaal gezien is Egypte lid van onder meer de Verenigde Naties, de WTO en de Arabische Liga, waarvan het hoofdkantoor zich in Ca\u00efro bevindt. De islam is de offici\u00eble religie van Egypte en het Arabisch de offici\u00eble taal.\nEtymologie.\nDe naam Egypte is ontstaan in het oude Griekenland. Er zijn twee theorie\u00ebn over de oorsprong van de naam bekend:\nDe Arabische naam van Egypte is \"Mi\u1e63r\". Deze naam is van semitische oorsprong. De naam lijkt zeer sterk op het oorspronkelijke Assyrische \"Mi\u1e63ir/Mu\u1e63ur\", maar is ook met het Hebreeuwse \"\u05de\u05b4\u05e6\u05b0\u05e8\u05b7\u05d9\u05b4\u05dd (Mitzr\u00e1yim)\" verwant. Het betekent \"land\" of \"staat\". Hier werd oorspronkelijk Opper-Egypte mee bedoeld, maar het werd uiteindelijk de naam van het hele land. In het Egyptische dialect zegt men overigens niet \"Mi\u1e63r\" maar \"Ma\u1e63r\".\nGeschiedenis.\nHet oude Egypte.\nDe jaarlijkse overstromingen van de Nijl zorgden voor vruchtbare grond waarop landbouw mogelijk was en een van 's werelds grootste oude beschavingen kon floreren. Het eerste verenigde koninkrijk werd gesticht rond 3200 v.Chr. door koning Menes. Verschillende dynastie\u00ebn regeerden over Egypte voor de daaropvolgende drie millennia. De Egyptische cultuur bloeide tijdens deze lange periode, op het gebied van wetenschap, architectuur, religie en mythologie, kunst, taal en het hi\u00ebrogliefenschrift.\nTot aan de 18e dynastie werden vele piramides gebouwd om Egyptische Koningen en Koninginnen (de farao's) in te begraven. De beroemdste zijn de Piramiden van Gizeh bij Ca\u00efro. Vanaf de 18e dynastie werden de graven uitgehouwen in de Vallei der Koningen en Vallei der Koninginnen nabij de historische stad Thebe (nu: Luxor). Met de 18e dynastie begint ook de periode van het Nieuwe Rijk, waarin de meest bekende farao's regeerden, waaronder Hatshepsut, Thoetmosis III, Achnaton en zijn vrouw Nefertiti, Toetanchamon en Ramses II. Die laatste wordt vaak beschouwd als de grootste aller farao's.\nDe laatste 'echt Egyptische' dynastie, de dertigste dynastie, werd in 341 v.Chr. door de Perzische Achaemeniden verslagen. Vervolgens werd Egypte door diverse buitenlandse mogendheden geregeerd. De verovering door Alexander de Grote (die de stad Alexandri\u00eb stichtte aan de westrand van de Nijldelta) luidde de Griekse periode in Egypte in, gevolgd door de Romeinse en Byzantijnse.\nGeschiedenis van modern Egypte.\nHet waren de islamitische Arabieren die in de zevende eeuw de islam en het Arabisch in het land introduceerden. Het land viel in eerste instantie onder het Arabische Rijk geregeerd door de Kalief, maar werd eerst min of meer zelfstandig en later overheerst door de Fatimiden, die een tegen-kalifaat stichtten. Na de kruistochten, waarbij de christelijke ridders nooit echt voet aan de grond kregen in Egypte, was het de Turkse slavenklasse van mammelukken die een dynastie stichtte in Egypte. In 1517 veroverde het Ottomaanse Rijk Egypte en vanaf toen regeerden de mammelukken in naam van de Ottomanen.\nIn 1798 werd het land voor een periode van negen maanden bezet door Franse expeditietroepen onder leiding van generaal Napoleon Bonaparte. Nadat de Britten onder leiding van admiraal Horatio Nelson een kustblokkade instelden, ontvluchtte Napoleon het land met achterlating van zijn leger.\nIn de negentiende eeuw werd Egypte een belangrijk land voor de Europese kolonialisten. Met name de aanleg (gefinancierd met Brits en Frans kapitaal) van het Suezkanaal maakte het land strategisch zeer belangrijk. De Britten waren zeer royaal met het verstrekken van leningen en spoedig zat Egypte zo diep in de schulden, dat het compleet afhankelijk was van de Britten. In 1882 namen de Britten Egypte over, maar de \"kedive\" (onderkoning) zwoer officieel zijn trouw aan de Ottomaanse sultan.\nIn de Eerste Wereldoorlog werd Egypte een Brits protectoraat. In 1922 werd het land het gedeeltelijk van het Verenigd Koninkrijk onafhankelijke Koninkrijk Egypte en werd in naam ge\u00ebxperimenteerd met democratie, maar achter de schermen hielden de Britten het land stevig in hun greep.\nTijdens de Tweede Wereldoorlog werden de Britten bijgestaan door ANZAC-troepen in het behouden van het strategisch gelegen land. Tegelijk werden vanuit Egypte de offensieven tegen de Asmogendheden gelanceerd, eerst in 1941 in Abessini\u00eb en in Libi\u00eb (tegen de Italianen) en op Kreta (tegen de Duitsers), in 1942 tegen het Afrika-korps van Erwin Rommel dat bij het in het westen gelegen El Alamein teruggeslagen werd en in 1944 richting Griekenland en Joegoslavi\u00eb. Gedurende de gehele Wereldoorlog vertrokken er konvooien van en naar Gibraltar om Malta te bevoorraden. Het Suezkanaal diende als doorvoer van troepen van en naar Brits-Indi\u00eb, Australi\u00eb en Nieuw-Zeeland en naar de troepen die tegen de Japanners vochten.\nNa de Tweede Wereldoorlog nam de al sinds de negentiende eeuw bestaande onvrede over de grote Britse invloed in het land verder toe. In 1952 werd een staatsgreep gepleegd waarbij koning Faroek werd afgezet en generaal Mohammed Naguib als president benoemd werd. Egypte werd een republiek. In 1956 werd Gamal Abdel Nasser, de werkelijke architect van de revolutie, president. Zijn politiek van het nasserisme, een combinatie van Arabisch nationalisme en socialisme, was bijzonder populair in het land en de verdere Arabische regio. Door Nassers nationalisatie van het Suezkanaal werd de woede van het Verenigd Koninkrijk en Frankrijk gewekt. Deze landen vormden met Isra\u00ebl een complot, wat leidde tot de Suezcrisis van 1956.\nTussen 1958 en 1961 vormden Egypte en Syri\u00eb een unie, de Verenigde Arabische Republiek (VAR) en een confederatie met Noord-Jemen onder de naam Verenigde Arabische Staten (VAS). Zowel de VAR als de VAS viel voor einde 1961 uiteen over de kwestie van het leiderschap.\nIn de Zesdaagse Oorlog (juni 1967) werd de Sina\u00ef door Isra\u00ebl bezet, maar belangrijk was evenzeer dat de samenwerkende legers van Syri\u00eb, Jordani\u00eb en Egypte zo snel en eenvoudig door de Isra\u00ebli\u00ebrs verslagen konden worden; president Nasser trad daarop af. Tijdens de Jom Kipoeroorlog in oktober 1973 probeerden Syri\u00eb en Egypte Isra\u00ebl opnieuw aan te vallen, maar dat mislukte. In 1978 werden tussen Egypte en Isra\u00ebl de Camp David-akkoorden getekend, wat tot betere onderlinge betrekkingen leidde. De Sina\u00ef werd teruggegeven aan Egypte.\nIn januari 1977 brak het zogeheten Broodoproer uit toen de regering besloot de al twintig jaar bestaande subsidies op een aantal eerste levensbehoeften af te schaffen, dit op advies van diverse financi\u00eble hulpverleners zoals de rijke Arabische landen, het IMF en de Wereldbank. In onder meer Ca\u00efro, Alexandri\u00eb en Aswan gingen duizenden burgers de straat op en kwam het tot vernielingen, brandstichtingen en gevechten met de politie waarbij 70 doden en 800 gewonden vielen. President Sadat trok ijlings het besluit tot afschaffing van de subsidies in. Stakingen en demonstraties werden verboden en vooral linkse activisten/journalisten en intellectuelen werden massaal gearresteerd. Nadat president Anwar Sadat in 1981 door islamitische extremisten werd vermoord, werd hij opgevolgd door zijn voormalige vicepresident Hosni Moebarak. Deze leidde bijna dertig jaar het land praktisch als dictator.\nRecente geschiedenis.\nNa de geslaagde Jasmijnrevolutie in Tunesi\u00eb tegen het autoritaire regime, braken in januari 2011 ook in diverse Egyptische steden onlusten uit; de Egyptische Revolutie was ingeluid. Na achttien dagen van protest trad Moebarak af en droeg hij zijn macht over aan de Opperste Raad van de Strijdkrachten. Een turbulente periode van straatprotest en politieke omwentelingen volgde. Dit resulteerde in presidentsverkiezingen in mei en juni 2012, die werden gewonnen door Mohamed Morsi van de islamistische Moslimbroederschap.\nLater in het jaar kwam de bevolking van Egypte echter opnieuw in opstand, ditmaal omdat Morsi te veel macht naar zich zou hebben toegetrokken. Miljoenen mensen gingen de straat op en de demonstraties waren groter dan die tegen Moebarak. Op 3 juli 2013 werd een militaire staatsgreep gepleegd waarbij de democratisch gekozen Morsi uit zijn functie werd ontheven en een interim-regering werd gevormd. Betogingen voor Morsi werden door de nieuw aangetreden regering bloedig uiteen geslagen. Zijn partij werd verboden. Vervolgens kwam de legerleider van de staatsgreep Abdul Fatah al-Sisi aan de macht als president. Deze presidentsverkiezingen in 2014 worden niet geheel democratisch beschouwd.\nGeografie.\nMet een oppervlakte van is Egypte het dertigste land ter wereld naar oppervlakte. Het is vier keer groter dan Groot-Brittanni\u00eb en twee keer zo groot als Frankrijk. Het grenst in het noorden aan de Middellandse Zee (kustlijn 995\u00a0km), in het oosten aan de Gazastrook, Isra\u00ebl en de Rode Zee (1941\u00a0km), in het zuiden aan Soedan (1280\u00a0km) en in het westen aan Libi\u00eb (1115\u00a0km). In het oosten van Egypte ligt het Sina\u00efschiereiland dat behoort tot het Aziatische continent, terwijl de rest van Egypte geografisch gezien in Noord Afrika ligt.\nNatuurlijke regio's.\nZo'n 96 procent van Egypte bestaat uit woestijn en is zeer dunbevolkt. Hoewel het landschap er hoofdzakelijk bestaat uit uitgestrekte kale vlaktes, zijn er ook enkele oases te vinden.\nEgypte valt in te delen in vier natuurlijke regio's:\nVallei van de Nijl en de Nijldelta.\nDe vallei van de Nijl en de Nijldelta vormen maar 5,5% van het grondgebied van Egypte, maar het zijn wel de belangrijkste gebieden van het land aangezien het de enige plekken in Egypte zijn waar men landbouw bedrijft. Meer dan 95% van de bevolking woont in deze gebieden waar zich dan ook de grootste steden van Egypte zoals Ca\u00efro en Alexandri\u00eb zich bevinden. De Nijlvallei strekt zich uit over ongeveer 800\u00a0km, van Aswan tot aan Ca\u00efro. Even ten noorden van de hoofdstad splits de Nijl zich in een oostelijke aftakking naar Damietta en een aftakking westelijk naar Rosetta. Hierdoor wordt de Nijldelta gevormd die ongeveer 24.000\u00a0km\u00b2 groot is.\nIn Egypte is de Nijl de enige bron van drinkwater in het land. Daarom heeft de regering al veel gedaan om te proberen het water in de Nijl van goede kwaliteit te houden. Zo mag er niet zomaar meer geloosd worden in de Nijl zonder vergunning. Daarnaast zijn er kwaliteitseisen over het water opgesteld. Toch is het water niet helemaal schoon. Er komen door de landbouw veel pesticiden in en er is een te hoge hoeveelheid van schadelijke metalen. Ook in Egypte worden veel ziektes via het water verspreid.\nMaar dat de kwaliteit van het rivierwater achteruit gaat is niet het enige probleem. Zo blijft er namelijk ook steeds minder water over in de rivier. Dat komt mede door het opkomen van de landbouwsector in Soedan en de aanleg van een stuwdam in Ethiopi\u00eb. Egypte is namelijk het laagst gelegen land aan de Nijl. Daarom is het van groot belang dat de Egyptische overheid goede relaties onderhoudt met de andere landen gelegen aan de Nijl. Daarnaast is het land al naar oplossingen aan het zoeken. Zo is de druppelirrigatie al aan het opkomen en is het aan het kijken naar ontziltingstechnieken om in Egypte het zeewater te ontzilten. Ook heeft Egypte de hulp van Nederland ingeschakeld met betrekking tot klimaatadaptatie.\nVroeger was men overgeleverd aan de grillen van de Nijl. Zonder de jaarlijkse overstroming van de Nijl was er geen voedsel, want er was geen irrigatiesysteem. Maar als de Nijl te lang buiten zijn oevers trad verging het gewas en was er te weinig eten. De Nijl overstroomt niet meer in Egypte sinds de aanleg van de Aswandam in de jaren '60 van de 20e eeuw, waarna het Nassermeer met een oppervlakte van zo'n 5250\u00a0km\u00b2 ontstond. Door middel van irrigatie worden de landbouwgronden nu voorzien van water.\nDe Westelijke Woestijn.\nDe Westelijke Woestijn is onderdeel van de Sahara. Zo'n 700.000\u00a0km\u00b2 van deze woestijn bevindt zich op Egyptisch grondgebied en het beslaat daarmee ongeveer twee derde van het totale land. Het grootste deel van de woestijn bestaat uit een massief plateau van steenafzetting. Op bepaalde plaatsen zijn ook heuvels, dalen en zandzee\u00ebn. Het Gilf Kebir-plateau rijst 300 meter boven het woestijnplateau uit. Er zijn een aantal grote depressies (=laagtes) in het gebied. De bodem van een van die depressies, de Qattara, bestaat uit een zoutvlakte waardoor het water hier dus zout is en het niet als oase gezien mag worden. Ongeveer twintig kilometer ten westen ligt een soortgelijke maar kleinere depressie met daarin de Siwa Oase, een van de Westelijke Oases. Deze oases hebben in tegenstelling tot Qattara wel drinkbaar water en beperkte landbouwmogelijkheden.\nDe Oostelijke Woestijn.\nDe Oostelijke Woestijn heeft een oppervlakte van ongeveer 220.000\u00a0km\u00b2 en bevindt zich tussen de Nijl en de Rode Zee. Het grootste deel van de woestijn bestaat uit plateaus met een gemiddelde hoogte van 500 meter die worden doorkliefd door talloze wadi's, die tijdens de zeldzame regens het landschap kortstondig in bloei kunnen zetten.\nDe Sina\u00ef.\nOp het driehoekige Sina\u00ef schiereiland ligt het Sina\u00efgebergte. Het schiereiland bestaat volledig uit woestijn en is door middel van de Landengte van Suez verbonden met de rest van het land. Het noordelijke deel van de Sina\u00ef bestaat voornamelijk uit platte uitgestrekte zandvlakten. De grens tussen het vlakke noorden en het zuiden met de hoge bergtoppen wordt gevormd door een groot kalkhoudend plateau, het El Tih plateau. In het zuidelijk deel van de Sina\u00ef vindt men granieten bergen. De hoogste berg is de Katharinaberg dat met 2.642m de hoogste top is van Egypte. Het zuiden van de Sina\u00ef kent vier beschermde natuurgebieden naast het Nationaal Park Ras Mohammed.\nFlora &amp; fauna.\nPlanten.\nDe wadigronden, vooral ten oosten van de Nijl, zijn vooral begroeid met struikgewas. Typische woestijnplanten zijn o.a. ruw gras, tamarisken en dwergmimosa's. Langs de Nijl vinden we weinig oorspronkelijk groen terug; de meeste plantensoorten zijn ge\u00efmporteerd. Er is vrijwel alleen nog sprake van cultuurlandschap, waar miljoenen dadelpalmen groeien en groenten en graan verbouwd worden. Her er der zijn nog wel andere bomen en planten te zien, onder andere vijgenbomen, citrusbomen en de uitheemse Australische eucalyptussen. De lotus en de papyrus zijn in de Nijlvallei bijna nergens meer te vinden, maar waren vroeger het symbool van Opper- en Neder-Egypte.\nDieren.\nIn het Sina\u00efgebergte komen steenbokken zeldzaam voor. In de westelijke woestijngebieden komen allerlei insecten voor, zoals mieren, torren, vliegen en vlooien. Maar er leven ook grotere (zoog)dieren, waaronder gazellen, oryxen, hyena's, jakhalzen, woestijnvossen, mangoesten, schorpioenen en verschillende soorten slangen. Tot de bekendste giftige slangen behoren de cobra en de adder. Woestijnvossen slapen overdag en verlaten hun holen alleen \u2019s nachts. Dankzij hun uitstekende gehoor kunnen ze in het donker insecten en kleine zoogdieren vangen. In de hele woestijn treft men roofvogels aan, zoals de Egyptische gier en verschillende valkensoorten.\nDe ibis, geassocieerd met de god Thot, en veelvuldig afgebeeld op kunstwerken, verdween al in de 19e eeuw uit Egypte. Grote zoogdieren als leeuwen, olifanten, giraffen en nijlpaarden (voor het laatste gezien in Aswan, 1816) komen al honderden tot duizenden jaren niet meer voor in Egypte. Nijlkrokodillen komen alleen nog maar voor in het Nassermeer. Op de Nijl is dit reptiel uitgestorven. Nijlvaranen zijn bijna uitgestorven. Van het Arabische luipaard wordt aangenomen dat het in Egypte uitgestorven is.\n'Kamelen'.\nDe Camelus Dromedarius, de eenbultige kameel of dromedaris, is onmisbaar in Egypte. Ze worden naar het Arabische \u2018kemal\u2019 meestal kameel genoemd.\nDeze hoefdieren hebben eeuwenlang, tot vandaag de dag, het vervoer van goederen en personen verzorgd door de woestijnen van Afrika en het Midden-Oosten. De kameel heeft zich in de loop van duizenden jaren zeer goed aangepast aan het harde leven in de woestijn. Dankzij een derde, transparant ooglid kunnen ze ook tijdens zandstormen nog zien. De poten van een kameel zijn zo plat dat ze niet wegzakken in het zand van de woestijn. De bult op de rug bevat veel vetreserves, en geen water zoals vaak gedacht wordt, waardoor de dieren vele dagen kunnen lopen zonder te hoeven eten. Op lange tochten zonder water kan een kameel een derde aan lichaamsgewicht verliezen, wat hij aanvult door in \u00e9\u00e9n keer tot 150 liter water te drinken. Verder is een kameel voor de bevolking ook een leverancier van melk, wol, leer en vlees.\nOnder water.\nIn de Nijl worden ca. 160 vissoorten aangetroffen, waarvan de Nijlbaars de bekendste is. Door overbevissing komen zeer grote exemplaren van meer dan vijftig kilo bijna niet meer voor. Deze zijn nog wel te vinden in het Nassermeer in het zuiden van het land. Bijzonder zijn ook longvissen, die zelfs kunnen overleven in modderpoelen.\nDe Rode Zee is warm genoeg en op sommige plekken ondiep genoeg om de groei van koralen mogelijk te maken. Rond de koraalriffen leven sponzen, zeepaardjes, zeesterren, schelpdieren en kreeften. In de Egyptische onderwaterwereld leven meer dan 800 soorten vissen. De meest voorkomende zijn de gele anemoonvis, de rifbaars en Napoleonvis. Gevaarlijke soorten zijn o.a. murenen, schorpioenvissen, zeeanemonen en zee-egels. Op grotere diepte leven verschillende soorten haaien (o.a. tijgerhaai en hamerhaai), barracuda's en pijlstaartroggen.\nKlimaat.\nEgypte heeft een woestijnklimaat volgens de klimaatclassificatie van K\u00f6ppen BWh, behalve een smalle strook aan de Middellandse Zeekust waar een mediterraan klimaat heerst. Het weer is erg standvastig; er zijn twee duidelijk te onderscheiden seizoenen: de hete zomer van mei tot oktober en de koelere winter van november tot april. In de woestijn overschrijdt de temperatuur in de zomer overdag gemakkelijk de 38\u00a0\u00b0C in de schaduw, met uitlopers tot 50\u00a0\u00b0C. Deze hitte ontsnapt 's nachts in de wolkeloze hemel, waarbij de temperatuur met 10 \u00e0 17\u00a0\u00b0C daalt. De temperatuur in de winter ligt aanzienlijk lager: het gemiddelde in januari is 12 \u00e0 16\u00a0\u00b0C.\nDe berggebieden in de Sina\u00ef kunnen in december en januari vrij koud zijn, en in de bergen valt bijna iedere winter sneeuw. De neerslag is zeer gering. Ca\u00efro heeft gemiddeld zes regendagen per jaar, Alexandri\u00eb dertig. In het zuiden van het land regent het bijna nooit. In de lente trekken nu en dan depressies over Egypte, die de khamseen (de Egyptische naam voor de sirocco), een droge verzengende wind bekend door zijn zandstormen, met zich meebrengen. Vijftig dagen lang (khamseen = 50), van maart tot in mei, kunnen de gevaarlijke zandstormen de kop opsteken (windsnelheden tot 150\u00a0km pr uur).\nIn tegenstelling tot het binnenland kent de Middellandse Zeekust regenval in de winter (100 \u00e0 200\u00a0mm). De kust heeft bovendien zachtere winters en lagere zomertemperaturen dan het binnenland, door het matigende effect van de Middellandse Zee. Ook de temperatuurverschillen tussen dag en nacht zijn lang niet zo groot. Alexandri\u00eb is de koelste plaats van het land. De gemiddelde temperaturen in januari schommelen tussen de 10,5 en 18\u00a0\u00b0C, in juli tussen de 23 en 29\u00a0\u00b0C. Alexandri\u00eb en de westelijke kuststrook van de Delta gelden met meer dan honderd millimeter regen per jaar ook als het natste gebied van Egypte.\nDemografie.\nSamenstelling.\nEgypte heeft een inwonertal van en is daarmee het meest bevolkte land in de Arabische wereld; de bevolkingsdichtheid is , maar de bevolking is erg geconcentreerd in de Nijlvallei. Circa 43 procent van de bevolking woont in steden (2017) en dit aandeel is al decennia heel stabiel. Van de totale bevolking was in 2017 zo'n 34 procent in de leeftijdscategorie 0-14 jaar, 62 procent tussen 15-64 jaar en 4 procent 65 jaar en ouder.\nEgypte heeft een snelgroeiende bevolking: in de tijd van Napoleon had het land vermoedelijk nog slechts 3 miljoen inwoners en in 1900 waren er naar schatting tien miljoen Egyptenaren. Vooral dankzij medische en agrarische vooruitgang groeide dat aantal in de tweede helft van de twintigste eeuw sterk. Over de periode 1996-2016 kende het land een gemiddelde bevolkingsgroei van 2,1 procent per jaar. Per jaar kwamen er gemiddeld 1,5 miljoen inwoners bij.\nDe bevolking is voor 90% van Oost-Hamitische afkomst, maar is in de loop der tijden in sociaal, cultureel en politiek opzicht geheel gearabiseerd. Andere bevolkingsgroepen zijn de Berbers (in Siwa), de Nubi\u00ebrs (in het zuiden) en de Kopten (in Opper-Egypte). Het land telde anno 2002 ongeveer 78.000 vluchtelingen, waaronder 50.000 Palestijnen en ongeveer 20.000 vluchtelingen afkomstig uit Soedan.\nSteden.\nDe hoofdstad Ca\u00efro is met 7.950.000 inwoners in de stad zelf en zo'n 15 miljoen in de agglomeratie de grootste stad van het land en zelfs van het gehele continent Afrika. De tien grootste steden van Egypte zijn:\nNoemenswaardige badplaatsen aan de Rode Zee zijn Hurghada, Sharm-el-Sheikh en Marsa Alam.\nTaal.\nHet Arabisch is de offici\u00eble taal in Egypte. De meest gesproken taal is het Egyptisch-Arabisch. Engels en Frans komen veel voor als handelstalen. Verder zijn er kleine minderheden die andere Arabische vari\u00ebteiten spreken, Nubische talen en Berbertalen. Egyptisch is de taal die tussen 2700 voor Christus en 1000 na Christus in het Oude Egypte werd gesproken. De taal behoort tot de Hamito-Semitische, ofwel Afro-Aziatische talenfamilie. Het Egyptisch is na het Soemerisch de oudst bekende, geschreven taal. In het westen van Egypte werd het Akkadisch tot ongeveer de 1e eeuw n.Chr. als diplomatieke taal gebruikt.\nReligie.\nDe islam is de Egyptische staatsgodsdienst en wordt beleden door 85 procent van de bevolking. Het soennisme is de meest aangehangen stroming. De grootste christelijke stroming is de Koptisch-Orthodoxe Kerk, die door 9 procent van de bevolking wordt aangehangen; andere christelijke kerken, waaronder de Koptisch-Katholieke Kerk, hebben een aanhang van 1 procent. Het land is sinds de oprichting in 1969 lid van de Organisatie voor Islamitische Samenwerking.\nOok de Armeens-Orthodoxe Kerk (worden ook wel 'Gregoriaans' genoemd), en de Armeens-Katholieke Kerk spelen een rol in Egypte.\nCijfers van The World Factbook.\nThe World Factbook van de CIA meldt van 2016 de volgende cijfers:\nPolitiek.\nBestuurlijke indeling.\nEgypte is ingedeeld in 27 gouvernementen (\u0645\u062d\u0627\u0641\u0638\u0629, \"muh\u0101fa\u1e93\u0101\"), met aan het hoofd ervan een gouverneur.\nDe gouvernementen zijn onderverdeeld in centra (\u0645\u0631\u0643\u0632, \"markaz\"), secties (\u0642\u0633\u0645, \"qism\"), zgn. nieuwe steden (\u0645\u062f\u064a\u0646\u0629, \"mad\u012bnat\"), een beperkt aantal gebieden onder politiebestuur en ongeorganiseerde gebieden\nStaatsinrichting.\nEgypte is sinds juni 1953 een republiek. De wetgevende macht wordt gedeeld door de regering en het parlement. Het Huis van Afgevaardigden, met 596 leden is het lagerhuis van het Egyptische parlement; het Hogerhuis, waar 100 van de 300 leden door de president worden aangewezen, wordt gevormd door de Senaat. De Senaat (2020) is de opvolger van de Sjoera Raad die van 1980 tot 2014 bestond. De belangrijkste positie wordt ingenomen door de president van Egypte, die fungeert als staatshoofd, als uitvoerende macht en als opperbevelhebber van de krijgsmacht. In februari 2019 keurde het Egyptische parlement een grondwetswijziging goed. De president kan voor meer dan twee termijnen worden herkozen en de zittingstermijn wordt verlengd van vier tot zes jaar. De greep van het Egyptische leger op de politiek en samenleving neemt ook toe, in het nieuwe artikel 200 staat de taak van de strijdkrachten om \u2018de grondwet en de democratie en de fundamentele inrichting van het land en zijn burgerlijke aard\u2019 te beschermen. De Jihaz al-Moeghabarat al-Amma, de Egyptische geheime dienst, is berucht vanwege schendingen van mensenrechten en folteringen.\nHet land kent algemeen kiesrecht sinds 1956. Leden van het Huis van Afgevaardigden en de Senaat worden voor een termijn van vijf jaar gekozen. In de grondwet wordt Egypte omschreven als een democratische staat en als onderdeel van de Arabische wereld. De islam is de staatsgodsdienst.\nPolitieke ontwikkelingen.\nHoewel Egypte in naam een democratische republiek is, werd het land sinds 1955 autocratisch geregeerd door achtereenvolgens de leiders/presidenten Nasser, Sadat en sinds 1981 Moebarak.\nSinds 1978 was daarbij de Nationaaldemocratische Partij (NDP) de 'machtsmachine' van de president, met altijd een overmacht in het parlement. De president was in zijn functie onder meer verantwoordelijk voor de invulling van allerlei posten in de regering en het parlement. Bovendien gold vanaf de moord op president Sadat in 1981 tot 2012 de noodtoestand, wat onder meer inhield dat president Moebarak naar eigen goeddunken verordeningen kon treffen. Desondanks kon Egypte sinds 1979 op steun rekenen vanuit het Westen, het land fungeerde vaak als buffer en bemiddelaar tussen de westerse en de Arabische wereld.\nOp 7 september 2005 werden voor het eerst presidentsverkiezingen gehouden waar meerdere - door president Moebarak goedgekeurde - kandidaten aan mee mochten doen. In totaal namen tien kandidaten deel. Winnaar werd de zittende president Moebarak met 88 procent van de stemmen. Andere belangrijke kandidaten waren Ayman Nour en Noman Gomaa. Diverse partijen, zoals linkse oppositiegroeperingen en de islamitische Moslimbroederschap, boycotten de verkiezingen. Nour belandde na de verkiezingen in de gevangenis en er waren berichten over grootschalige fraude. In 2007 werden enkele tientallen grondwetswijzigingen doorgevoerd, waarbij onder meer partijen op religieuze basis verboden werden en de macht van de president verder versterkt werd.\nNa de parlementsverkiezingen in 2010 was 81 procent van alle zetels in de Volksvergadering in handen van de NDP. Vanaf eind 2010 was er sprake van toenemende onrust in de Arabische wereld. Nadat eerder in Tunesi\u00eb president Ben Ali was verjaagd, gingen ook in Egypte duizenden burgers de straat op. Na 18 dagen van massaal volksprotest trad Moebarak op 11 februari 2011 af als president en droeg hij zijn taken over aan de Hoge Raad der Strijdkrachten, waarvan voorzitter Mohammed Hoessein Tantawi vanaf toen het waarnemend presidentsambt vervulde. Op 3 maart 2011 werd Essam Sharaf de Egyptische minister-president.\nDe voortdurende omwentelingen in de Egyptische politiek resulteerden er uiteindelijk in dat er in presidentsverkiezingen in mei en juni 2012 werden gehouden. De kandidaat van de islamistische Moslimbroederschap, Mohamed Morsi, was de winnaar. Hij werd op 30 juni be\u00ebdigd als president van Egypte. Hij moest het meteen al opnemen tegen de macht van de legertop, die de macht van de president op de verkiezingsdag met een grondwetswijziging had gepoogd in te perken. In augustus 2012 draaide Morsi deze wijzigingen echter terug en verving hij de legertop. Op 3 juli 2013 werd Morsi afgezet door het leger nadat miljoenen mensen de straat op waren gegaan om het aftreden van hem te eisen, de demonstraties waren groter dan die tegen Moebarak. Zijn opvolger was het hoofd van het Constitutioneel Hof, Adly Mansour. Vervolgens trok legerleider Abdul Fatah al-Sisi de macht naar zich toe. Hij deed mee aan de presidentsverkiezingen in 2014 met als enige opponent Hamdin Sabahi. De verkiezingen werden door Sisi gewonnen met 96,9% van de stemmen en hij werd op 8 juni door het hooggerechtshof van Ca\u00efro ingezworen als president. In april 2018 maakte de landelijke kiescommissie bekend dat Al-Sisi met 97% van de stemmen is herverkozen.\nDefensie en internationale betrekkingen.\nHet Egyptische leger is het grootste van alle Afrikaanse landen. In 2010 telde het leger 450.000 militairen en 254.000 reservisten. Veel materieel van het leger is verouderd, maar er wordt ge\u00efnvesteerd in vernieuwing en vervanging. In de 20ste eeuw nam de Egyptische krijgsmacht o.a. deel aan vier oorlogen tegen Isra\u00ebl en aan , het luchtoffensief tegen Irak in de eerste Golfoorlog. Ook bestookte Egypte samen met de Verenigde Arabische Emiraten doelen van IS in Libi\u00eb in 2014 en 2015.\nHet leger heeft niet alleen grote invloed op de wapenindustrie, maar is ook actief in civiele zaken. Het leger heeft zo belangen in sectoren als het water, bouw, hotels en in de brandstofvoorziening. Het ministerie van Defensie heeft verregaande bevoegdheden om civiele commerci\u00eble activiteiten onder verwijzing van de staatsveiligheid te blokkeren. Het leger stelt zichzelf vrij van wetten die van toepassing zijn op andere sectoren. Het geniet aanzienlijke macht, prestige en onafhankelijkheid binnen de staat. Het Egyptische leger heeft tientallen fabrieken die zowel wapens als consumptiegoederen produceren.\nIn 2009 was op de begroting een bedrag van 4,1 miljard dollar gereserveerd voor defensie; daarnaast ontvangt het leger nog militaire steun van de Verenigde Staten ter waarde van 1,3 miljard dollar op jaarbasis. Deze steun werd verstrekt na het Camp Davidakkoordenvredesakkoord met Isra\u00ebl sinds 1978. Egypte werd door dit verdrag de eerste Arabische natie die diplomatieke betrekkingen met Isra\u00ebl aanknoopte. Ondanks dat wordt Isra\u00ebl nog steeds algemeen beschouwd als een vijandige staat door de meerderheid van de Egyptenaren.\nIn 1989 werd Egypte aangewezen als een belangrijke niet-NAVO-bondgenoot van de Verenigde Staten. Desalniettemin werden de banden tussen de twee landen gedeeltelijk bekoeld na de protesten en staatsgreep in Egypte in 2013. Na de verkiezing van de Republikein Donald Trump als president van de Verenigde Staten, wilden de twee landen de Egyptisch-Amerikaanse betrekkingen verbeteren, waarbij beide regeringen herhaaldelijk oproepen tot wederzijdse steun in de strijd tegen regionaal en internationaal terrorisme. Op 3 april 2017 ontmoette al-Sisi Trump in het Witte Huis, het eerste bezoek van een Egyptische president aan Washington in 8 jaar. Trump prees al-Sisi en gaf aan dat het tijd was voor een normalisatie van de betrekkingen tussen Egypte en de VS.\nDe betrekkingen met Rusland zijn aanzienlijk verbeterd na de verwijdering van Mohamed Morsi en beide landen hebben sindsdien gewerkt om het leger en de handelsbetrekkingen te versterken, naast andere aspecten van bilaterale samenwerking. De betrekkingen met China zijn ook verbeterd. In 2014 hebben Egypte en China een bilateraal \"uitgebreid strategisch partnerschap\" opgezet. Golfmonarchie\u00ebn, waaronder de Verenigde Arabische Emiraten en Saoedi-Arabi\u00eb hebben miljarden beloofd van dollars om Egypte te helpen zijn economische moeilijkheden te overwinnen sinds de staatsgreep van juli 2013.\nBanden tussen Egypte en andere niet-Arabische Midden-Oosterse landen, waaronder Iran en Turkije, zijn vaak gespannen. Spanningen met Iran zijn grotendeels te wijten aan het vredesverdrag van Egypte met Isra\u00ebl en de rivaliteit tussen Iran en traditionele Egyptische bondgenoten in de Golf. Turkije bekritiseert de staatsgreep die op een democratisch gekozen regering was gericht en dat de legerleider zich hierna als president heeft laten kiezen. Daarnaast maakte de vermeende betrokkenheid van Turkije in Libi\u00eb ook van beide landen bittere regionale rivale.\nHet permanente hoofdkwartier van de Arabische Liga bevindt zich in Ca\u00efro en de secretaris-generaal van het lichaam is van oudsher Egyptisch.\nMensenrechten en corruptie.\nDe mensenrechtensituatie in Egypte is precair. In april 2019 is de grondwet gewijzigd en hebben militaire rechtbanken een grotere rol gekregen bij het vervolgen van burgers. Gewetensgevangenen worden na vrijlating gedwongen zich te voegen naar een proeftijd met repressieve maatregelen zoals het verbod op politieke activiteiten of het verplicht twaalf uur per dag doorbrengen op politiebureau. Activisten voor mensenrechten, journalisten en critici in de breedste zin van het woord lopen het risico om te worden opgepakt en zonder proces in de gevangenis te belanden.\nIn Egypte komt seksueel geweld tegen vrouwen, bijvoorbeeld in de vorm van massa-aanranding, bijzonder veel voor. Seksueel geweld tegen vrouwen vindt niet alleen in het publieke domein plaats, maar ook binnen het huwelijk. Vrouwen worden soms gedwongen tot seksuele handelingen na hun huwelijk; dit hangt samen met de ondergeschikte rol die vrouwen hebben in de samenleving en volgens de wet.\nHomoseksualiteit in Egypte is niet illegaal maar de overheid gebruikt oude wetten inzake sodomie en prostitutie om homo's en lesbiennes te vervolgen. Volgens een onderzoek uit 2013 gelooft 95% van de Egyptische bevolking dat homoseksualiteit niet geaccepteerd moet worden door de samenleving.\nCorruptie is een groot probleem in Egypte. Volgens Transparency International had Egypte in 2013 een score van 32, goed voor de 98e positie op de wereldwijde ranglijst. Buurland Libi\u00eb was nog corrupter met een score van 15 (172e plaats); ander buurland Isra\u00ebl scoorde hoger met een 61 (36e plaats).\nCultuur.\nDe Egyptische cultuur heeft zesduizend jaar geschreven geschiedenis. Het Oude Egypte was een van de vroegste beschavingen en gedurende duizenden jaren had Egypte een opvallend complexe en stabiele cultuur die later culturen van Europa, het Midden-Oosten en andere Afrikaanse landen heeft be\u00efnvloed. Na de tijd van de farao's kwam Egypte zelf onder invloed van het hellenisme, het christendom en de islamitische cultuur. Vandaag de dag bestaan vele aspecten van de antieke cultuur van Egypte nog steeds in interactie met nieuwere elementen, waaronder de invloed van de moderne westerse cultuur die zelf weer zijn wortels heeft in het oude Egypte.\nDe Egyptische hoofdstad Ca\u00efro is de grootste stad van Afrika en is eeuwenlang bekend als centrum van onderwijs, cultuur en commercie. Egypte heeft het hoogste aantal Nobelprijswinnaars in Afrika en de Arabische wereld. Sommige in Egypte geboren politici waren of zijn aan het roer van grote internationale organisaties zoals Boutros Boutros-Ghali van de Verenigde Naties en Mohamed El-Baradei van het IAEA.\nEgypte is een erkende culturele trendsetter in de Arabisch sprekende wereld en de hedendaagse Arabische cultuur is sterk be\u00efnvloed door de Egyptische literatuur, muziek, film en televisie. Egypte kreeg een regionale leidende rol tijdens de jaren 1950 en 1960, die een verdere duurzame impuls gaf aan de positie van de Egyptische cultuur in de Arabische wereld.\nIdentiteit.\nDe Nijlvallei was de thuisbasis van een van de oudste culturen in de wereld verspreid over drieduizend jaar ononderbroken geschiedenis. Een reeks buitenlandse bezetters in 343 voor Christus heeft een onuitwisbare stempel gedrukt op het land en het cultuurlandschap. De Egyptische identiteit evolueerde in de tijdsspanne van deze lange periode van bezetting om tegemoet te komen aan twee nieuwe religies, de islam en het christendom, en een nieuwe taal, het Arabisch, en de gesproken afstamming hiervan, het Egyptisch-Arabisch.\nNa tweeduizend jaar van bezetting streden drie ideologie\u00ebn om de aandacht van de nieuwe onafhankelijke Egyptenaren: het etnisch-territoriale Egyptisch nationalisme, het seculiere Arabisch nationalisme/panarabisme en het islamisme. Het Egyptische nationalisme dateert van voor vele tientallen jaren voor zijn Arabische tegenhanger met wortels in de 19de eeuw en wordt de dominante manier van uitdrukken van de Egyptische antikoloniale activisten en intellectuelen tot in de vroege 20e eeuw. Het Arabisch nationalisme bereikte een hoogtepunt onder Nasser maar verdween onder Sadat, ondertussen wordt de ideologie van het islamisme aangehangen door islamisten zoals de Moslimbroederschap die met name aanwezig is in kleine segmenten van de lagere middenklasse van de Egyptische samenleving.\nHet werk aan het begin van de 19e-eeuwse geleerde van Rifa'a et-Tahtaw\u012b heeft geleid tot de Egyptische Renaissance. Het markeerde de overgang van het Middeleeuwse naar het Vroegmoderne Egypte. Zijn werk hernieuwde de interesse in de Egyptische oudheid en stelde de Egyptische samenleving bloot aan de principes van de Verlichting. Tahtaw\u012b was met onderwijs reformer Ali Mubarak medeoprichter van een school in Egyptologie die voor inspiratie keek naar middeleeuwse Egyptische geleerden zoals Suyuti en Maqrlzl die de geschiedenis, taal en oudheden van Egypte bestudeerden.\nDe Egypte renaissance bereikte een hoogtepunt in de late 19e en begin 20e eeuw door het werk van mensen als Mohammed Abduh, Ahmed Lutfi el-Sayed, Mohammed Loutfi Goumah, Tawfiq el-Hakim, Louis Awad, Qasim Amin, Salama Moussa, Taha Hussein en Mahmoud Mokhtar. Ze smeedden een liberaal pad voor Egypte, uitgedrukt als een verbintenis tot persoonlijke vrijheid, secularisme en het geloof in de wetenschap om de voortgang te brengen.\nMedia.\nDe Egyptische media zijn zeer invloedrijk in de hele Arabische wereld wat wordt toegeschreven aan een groot publiek en het vergroten van de persvrijheid. De persvrijheid van de media is gegarandeerd in de grondwet, echter veel andere wetten beperken nog steeds dit recht. Na de Egyptische presidentsverkiezingen van 2005 werd door Ahmed Selim van het ministerie van informatie verklaard dat een tijdperk van een \"vrije, transparante en onafhankelijke Egyptische media.\" was aangebroken.\nVandaag de dag ervaart de Egyptische media veel vrijheid. Verschillende Egyptische Talkshows en zelfs de staatstelevisieprogramma's zoals El-Beit beitak hebben kritiek op de regering, wat eerder verboden was.\nMuziek.\nDe Egyptische muziek is een rijke mengeling van inheemse, mediterrane, Afrikaanse en westerse elementen. In de oudheid speelden de Egyptenaren harpen en fluiten, waaronder twee inheemse instrumenten: de ney en de oed. Percussie en vocale muziek werd ook een belangrijk onderdeel van de lokale muzikale traditie sinds die tijd. Vanaf de jaren 1970 is de Egyptische popmuziek steeds belangrijker geworden in de Egyptische cultuur, terwijl de Egyptische volksmuziek nog steeds wordt gespeeld tijdens bruiloften en andere festiviteiten. Umm Kulthum (1904?-1975) behoort nog steeds tot de beroemdste en meest geliefde zangeressen in de Arabische wereld. Enkele van de meest prominente hedendaagse Egyptische popzangers zijn Amr Diab en Mohamed Mounir.\nKeuken.\nOmdat vlees in Egypte lange tijd relatief duur is geweest en land- en tuinbouwproducten goedkoop, is er in de Egyptische keuken een traditie van vegetarische gerechten ontstaan. \"Koshari\" of \"kushari\" (Arabisch: \u0643\u0634\u0631\u064a ) is het nationale gerecht. Het is een mix van o.a. rijst, linzen en macaroni, overgoten met een pittige tomatensaus. Verder is falafel er een populair gerecht. De ook elders in het Midden-Oosten veel gegeten soep \"molokhyah\", Arabisch: \u0645\u0644\u0648\u062e\u064a\u0629 , kent veel specifiek Egyptische varianten. Hoofdingredi\u00ebnt is het blad van de plant \"corchorus olitorius\", verwant aan jute.\nSport.\nDe Egyptische sportcultuur is sterk be\u00efnvloed door de Britse, omdat Egypte in de 19e en vroege 20e eeuw politiek door het Verenigd Koninkrijk beheerst werd. Britse bestuursfunctionarissen en militairen brachten de in hun vaderland bekende sporten mee naar Egypte.\nZoals in veel andere landen, is ook in Egypte voetbal de meest bedreven en bekeken sport. De derby tussen de twee grootste voetbalclubs van de regio Cairo, Al-Ahly en Al-Zamalek, is iedere keer weer een groot evenement. Ook Al-Masry uit Port-Said moet hier genoemd worden. Egyptisch voetbal kan, zeker in combinatie met politieke sentimenten, de emoties hoog doen oplopen en stadionrellen zijn er geen uitzondering. Op 1 februari 2012 eindigde een wedstrijd tussen Al-Masry en Al-Ahly in de tragische Port Said-stadionramp. Het nationaal voetbalelftal van Egypte presteert wisselend in de Africa Cup, maar als het door de kwalificatierondes komt, behoort de Egyptische ploeg tot de favorieten voor een topklassering. De Africa Cup werd gewonnen in 1957, 1986, 1998, 2006, 2008 en 2010.\nOok duiksport, tennis, en vooral squash zijn in Egypte ingeburgerd geraakt, vooral in de betere kringen en in de milieus van op West-Europa geori\u00ebnteerde mensen.\nSquash is een van de weinige sporten, waarin Egypte tot de absolute wereldtop behoort.\nEconomie.\nDe Egyptische economie is een van de meest gediversifieerde van het Midden-Oosten. In 2019 had Egypte een bbp van 314 miljard dollar tegen de offici\u00eble wisselkoers. Op koopkrachtbasis was het 1264 miljard dollar, dit is 11.600 dollar per inwoner in 2021. Het bbp groeide met 5,6 procent in 2019, met 3,6 procent in 2020 en met 3,3 procent in 2021. Naar sectoren gemeten werd het bbp in 2017 voor 12 procent gerealiseerd door de landbouw, 34 procent door de industrie en 54 procent door de dienstensector. Het aandeel van de bevolking dat werkzaam is in de landbouw is hoger.\nNaast de land- en tuinbouw is de olie- en gaswinning een belangrijke economische activiteit. Egypte is geen lid van de OPEC waardoor het niet gebonden is aan exportquota voor aardolie. Het land is wel lid van de \"Organization of Arab Petroleum Exporting Countries\" (OAPEC). In 1907 werd de eerste olie aangetoond en de productie startte in 1914. Per eind 2017 bedroegen volgens BP de reserves 3,3 miljard vaten gelijk aan 0,2 procent van de wereldwijde totaal. Dit is voldoende om het huidige productietempo nog 14 jaar vol te houden. In 2022 produceerde het land 613.000 vaten olie per dag (vpd), in 2012 was dit nog 715.000 vpd en de productie zit in een trendmatige daling. In Egypte is de laatste decennia veel aardgas gevonden. De reserves bereikten een niveau van 1800 miljard\u00a0m\u00b3 in 2017, ongeveer driemaal zoveel als in Nederland, terwijl in 1989 de gasreserves nog op 350 miljard\u00a0m\u00b3 werden getaxeerd. De gasproductie is in lijn gestegen van 21 miljard\u00a0m\u00b3 in 2000 naar 59,0 miljard\u00a0m\u00b3 in 2010 en, na een daling tot 40 miljard\u00a0m\u00b3 in 2016 weer gestegen naar 65 miljard in 2022. Veel gas wordt als lng ge\u00ebxporteerd. Egypte beschikt nog over bescheiden steenkoolreserves. De reserves van circa 50 miljoen ton liggen vooral in de Sina\u00ef en is van matige kwaliteit. De steenkool werd vooral in Egypte gebruikt door de industrie en bij de opwekking van elektriciteit. Dankzij de gasvondsten wordt steenkool door aardgas verdrongen als brandstof.\nIn 2014 produceerde het land 80 miljoen ton olie-equivalent (Mtoe), 96 procent fossiele energie. (1\u00a0Mtoe = 11,63\u00a0TWh, miljard kilowattuur). Dat was genoeg voor de energievoorziening, het TPES (\"total primary energy supply\"): 75\u00a0Mtoe. Het land exporteerde 4\u00a0Mtoe fossiele brandstof meer dan het importeerde. Van de energie ging ongeveer 24\u00a0Mtoe verloren bij conversie, vooral bij elektriciteitsopwekking met olie en gas. 7\u00a0Mtoe werd gebruikt voor niet-energetische producten zoals smeermiddelen, asfalt en chemicali\u00ebn. Voor eindgebruikers resteerde 45\u00a0Mtoe waarvan 13\u00a0Mtoe = 147\u00a0TWh elektriciteit. De uitstoot van kooldioxide was 173 megaton, dat is 1,9 ton per persoon, veel minder dan het wereldgemiddelde 4,5 ton per persoon.\nOm de groei van de uitstoot van CO2 te beperken sloot Egypte met Rusland een akkoord voor de bouw van een kerncentrale aan de Middellandse Zeekust bij El Dabaa met een capaciteit van 4800\u00a0MW verdeeld over vier eenheden. Hiermee zou de centrale circa 20% van de energie van het land produceren. Met de bouw is eind 2022 een aanvang gemaakt en de eerste eenheid kan in 2026 de productie starten. De vierde een laatste eenheid zal in 2030 op het net worden aangesloten. De kosten van het project worden geraamd op 30 miljard dollar en Rusland heeft hiervoor een lening versterkt van 25 miljard dollar.\nEgypte kent een groot tekort op de handelsbalans. In het fiscale jaar 2008/'09, loopt van 1 juli tot en met 30 juni, exporteerde het voor 25 miljard dollar, maar importeerde goederen ter waarde van 50 miljard dollar. De buitenlandse handel in aardolie is redelijk in evenwicht, maar de export van aardgas leverde circa 3 miljard dollar op. Dankzij een groot overschot op dienstenbalans wordt het handelstekort aanzienlijk verkleind. Vooral inkomsten uit toerisme, 10,5 miljard dollar, en opbrengsten van het Suezkanaal (4,7 miljard dollar) dragen hieraan bij. Sinds de politieke onlusten van 2011 is het aantal toeristen echter sterk gedaald. Ten slotte maken veel Egyptenaren die in het buitenland werken grote sommen geld over naar huis (7,6 miljard dollar). Egypte exporteert naast olieproducten vooral halffabricaten en voedingsmiddelen (rietsuiker en dadels). De belangrijke importproducten waren voedingsmiddelen, machines, consumptiegoederen en chemische producten.\nDe regering van Egypte had in 2008/'09 een begrotingstekort van 7 procent van het BNP. De inkomsten bedroegen 27,8 procent van het BNP en de uitgaven 34,4 procent. Een grote uitgavepost zijn subsidies op voedsel en energie. De energiesubsidie was gelijk aan 6 procent van het BNP, dit is circa een zesde van alle overheidsuitgaven. De overheid had plannen de subsidie op brandstoffen volledig af te schaffen in 2010, maar de globale financi\u00eble crisis van 2009 hebben de plannen vertraagd tot 2014.\nDe munteenheid is het Egyptisch pond (koers: 1 Egyptisch pond is 0,02 euro waard; maart 2024).\n\"The World Factbook\" van de CIA meldt de volgende cijfers over de Egyptische economie over 2021 (tenzij anders weergegeven):"}
{"id": "4482", "revid": "902707", "url": "https://nl.wikipedia.org/wiki?curid=4482", "title": "Spanje", "text": "Spanje, officieel het Koninkrijk Spanje (Spaans: \"Reino de Espa\u00f1a\"), is een land in het zuidwesten van Europa met inwoners, een oppervlakte van en met hoofdstad Madrid. Het land beslaat grofweg 80% van het Iberisch Schiereiland. Buiten dat horen ook de eilandengroep Balearen in de Middellandse Zee, de Canarische Eilanden in de Atlantische Oceaan en de Spaanse exclaves in Noord-Afrika bij het land.\nIn het noordoosten grenst Spanje aan Frankrijk en Andorra, over de gehele lengte van de Pyrenee\u00ebn, in het westen aan Portugal, in het zuiden aan de Britse kolonie Gibraltar en via de exclaves Melilla en Ceuta aan Marokko. De hoofdstad van Spanje is Madrid, een stad met meer dan 3 miljoen inwoners gelegen in het midden van het land.\nHet grondgebied van Iberi\u00ebrs, Kelten, Fenici\u00ebrs, Basken en andere volkeren werd omstreeks 200 door de Romeinen veroverd en \"Hispania\" gedoopt. Na de Val van het West-Romeinse Rijk en de Grote Volksverhuizing werd dit gebied door de Visigoten veroverd, alvorens de islamitische Moren het Visigotische Rijk in de 8e eeuw binnenvielen. Aan hun heerschappij, die zich over bijna heel Spanje uitstrekte, kwam pas met de voltooiing van de Reconquista in 1492 een einde. In haastig tempo en in navolging van Portugal ontstond vervolgens een uitgestrekt wereldrijk. Ondanks grote rijkdommen uit voornamelijk Latijns-Amerika zakte Spanje vanaf de 17e eeuw door vele Europese oorlogen verder en verder terug. De 19e eeuw werd gekenmerkt door binnenlandse conflicten die Spanje teisterden en na de Spaanse Burgeroorlog (1936\u20131939) werd het land onder Francisco Franco een fascistische dictatuur. Na Franco's dood in 1975 werden de constitutionele monarchie en de parlementaire democratie hersteld. Spanje werd lid van de NAVO in 1982 en is lid van de Europese Unie sinds 1986.\nSpanje is een divers land met uiteenlopende culturen, talen, eetgewoonten en klimaten. Het land varieert van de vissersdorpen in Galici\u00eb tot het nachtleven van Madrid, van de toeristische kusten aan de Middellandse Zee tot het flamencodansen van Andalusi\u00eb en van het traditionele stierenvechten tot het moderne Barcelona in Cataloni\u00eb. Naast Spaans (\"Castiliaans\") zijn Catalaans, Baskisch en Galicisch zogenaamde 'co-offici\u00eble' talen van het land. De euro is sinds 2002 de Spaanse munteenheid, als opvolger van de peseta.\nEtymologie.\nDe naam Spanje (Spaans: \"Espa\u00f1a\") is afgeleid van \"Hispania\", dat door de Romeinen werd gebruikt voor het hele Iberisch Schiereiland. Taalkundig gezien stamt deze naam echter niet af van het Latijn en ook met andere Indo-Europese talen is geen duidelijk verband aan te wijzen. Er bestaan dan ook verschillende theorie\u00ebn over de herkomst van het woord \"Hispania\". Een van die theorie\u00ebn is dat de naam uit het Grieks komt. De Grieken zouden de naam \"Hesperia\" aan het huidige Itali\u00eb en Spanje hebben gegeven, omdat beide landen zich, gezien vanuit Griekenland, ten westen van een bepaalde ster (genaamd \"esperos\") bevonden. Het woord \"Hesperia\" zou later zijn kunnen verbasterd tot \"Hispania\". Volgens de meest geaccepteerde theorie is de naam afgeleid uit de taal van de Fenici\u00ebrs, een volk dat ooit het huidige Spanje bewoonde. De Fenicische taal was nauw verwant aan het Hebreeuws en in die taal sprak men over Spanje als \"I-sphanim\", dat letterlijk 'klipdassen' betekent. De klipdas was een veelvoorkomend dier in Libanon, het land van herkomst der Fenici\u00ebrs. Toen de Fenici\u00ebrs in Spanje geconfronteerd werden met een groot aantal konijnen, een voor hen onbekend dier maar dat uiterlijk wel een beetje op een klipdas lijkt, werden deze met dezelfde naam aangeduid. Daarom verwezen zij later naar Spanje als \"I-sphanim\" (vrij vertaald: 'het land van de klipdassen'), waarvan het Latijnse \"Hispania\" zou zijn afgeleid.\nGeschiedenis.\nAl sinds het vroegpaleolithicum is Spanje bewoond zoals vondsten van restanten van neanderthalers bewijzen. De eerste beschaving waarvan gegevens bekend zijn is de in het huidige Andalusi\u00eb gelegen legendarische stadstaat Tartessos, die in de Bijbel bekend is onder de naam Tarsis. De Fenici\u00ebrs uit Libanon stichtten onder andere de stadstaat Gades (nu C\u00e1diz) en werden later vervangen door de Carthagers. Vervolgens namen de Romeinen Spanje in en bleven bijna 600 jaar.\nVooraleer de Moren in het begin van de 8e eeuw het Iberisch Schiereiland bezetten, was Spanje in handen van de Visigoten die Spanje bezet hadden tijdens de Grote Volksverhuizing die het West-Romeinse Rijk fataal werd. De bezetting door de Moren duurde bijna 7 eeuwen. Zij voerden de islam in en er ontwikkelde zich een Moors-Spaanse cultuur van hoog niveau. De herovering (Spaans: Reconquista) door de christenen was een langdurig proces dat eindigde met de val van Granada in 1492. Deze datum wordt beschouwd als de eigenlijke vereniging van Spanje.\nSpanje werd vanaf dan een wereldmacht onder de Habsburgers (1504-1700). Het Spaanse Rijk strekte zich over de hele wereld uit. Met de Vrede van M\u00fcnster (1648) en de erkenning van de Republiek der Zeven Verenigde Nederlanden verloor het definitief het noordelijke deel van de Habsburgse Nederlanden, tijdens de Vrede van Nijmegen (1678) verloor Spanje het vrijgraafschap Bourgondi\u00eb aan het koninkrijk Frankrijk en in 1686, met de Vrede van Lissabon, scheidde het koninkrijk Portugal zich af. \nDe komst van het Franse vorstenhuis Bourbon (1700-1868) leidde tot de Spaanse Successieoorlog (1701-1713) om een personele unie tussen Frankrijk en Spanje te voorkomen. Deze resulteerde met de Vrede van Utrecht in een gecentraliseerde staat met aan het hoofd het huis Bourbon, het verlies van de Habsburgse Nederlanden (Zuidelijke Nederlanden), Hertogdom Milaan, Koninkrijk Napels en Sardini\u00eb aan de Oostenrijkse tak van het huis Habsburg en het verlies van het koninkrijk Sicili\u00eb aan het hertogdom Savoye. Spanje was tot de Nueva Planta decreten, een personele unie van de middeleeuwse koninkrijken Castilli\u00eb en de Aragon. Na 1716 werden die voltooid en het dus formeel \u00e9\u00e9n land.\nTijdens de napoleontische oorlogen, rond 1800, werd ook Spanje door Napoleon bezet. Tijdens deze periode kwamen in Amerika de Spaanse kolonie Nieuw-Spanje en het onderkoninkrijk Peru in opstand en verklaarden zich onafhankelijk van het moederland en de Spaanse kroon. Daarmee verloor Spanje in \u00e9\u00e9n klap het verreweg grootste deel van zijn koloniale rijk.\nDe Spaans-Amerikaanse Oorlog in de tweede helft van de 19e eeuw leidde in 1898 tot het verlies van het laatste restant van de Spaanse koloni\u00ebn: op het westelijk halfrond Cuba en Puerto Rico en in Azi\u00eb de Filipijnen (Spaans-Oost-Indi\u00eb).\nIn 1931 werd Spanje een republiek (Spaanse Republiek), nadat koning Alfons XIII gedwongen werd af te treden. Voortdurende politieke instabiliteit leidde uiteindelijk tot de Spaanse Burgeroorlog (1936-1939). Die begon als een nationalistische opstand tegen de wettige republikeinse regering, maar was, met alle buitenlandse bemoeienissen, feitelijk een conflict tussen het communisme en het fascisme. Generaal Franco, leider van de nationalisten, kreeg steun van nazi-Duitsland en Itali\u00eb, terwijl de regering werd geholpen door de toenmalige Sovjet-Unie. De nationalisten overwonnen en generaal Franco bleef als dictator aan de macht tot zijn dood in 1975.\nNa de dood van Franco werd de monarchie hersteld. Juan Carlos, de kleinzoon van Alfons XIII, werd de nieuwe koning. In 1978 kwam een democratische grondwet tot stand die de sterk gecentraliseerde staatsvorm onder Franco wijzigde in een gedecentraliseerde structuur met autonome regio's of gemeenschappen. Op 19 juni 2014 werd Juan Carlos opgevolgd door zijn zoon Felipe.\nGeografie.\nLandschapskenmerken.\nHet landschap van Spanje bestaat voornamelijk uit plateaus, zoals de Spaanse Hoogvlakte, en bergketens zoals de Pyrenee\u00ebn en de Sierra Nevada. De langste rivieren van het land zijn de Taag, de Ebro, de Duero, de Guadiana en de Guadalquivir. Spanje grenst in het oosten en zuiden aan de Middellandse Zee, in het noorden aan de Cantabrische Zee (het zuidelijk deel van de Golf van Biskaje) en in het westen aan de Atlantische Oceaan.\nDe vijf grote bergketens van Spanje zijn de Pyrenee\u00ebn, de Betische cordillera met de Sierra Nevada, het Castiliaans Scheidingsgebergte, de Cantabrisch Gebergte en het Iberisch Randgebergte. De Pyrenee\u00ebn, die in het westen uitlopen tot in Galici\u00eb, zijn ontstaan als gevolg van het botsen van het Iberische subcontinent tegen het Europese continent.\nDe hoogste bergtoppen van het Spaanse vasteland zijn de 3482 meter hoge Mulhac\u00e9n in de Sierra Nevada, de 3404 meter hoge Pico de Aneto in de Pyrenee\u00ebn en de 2648 meter hoge Picos de Europa in het westen. De hoogste berg van heel Spanje is de 3718 meter hoge Pico del Teide op het Canarische eiland Tenerife. Andere prominente bergen in Spanje zijn Bola del Mundo, Circo de la Safor, El Yelmo, Monte Hacho, Montserrat, Monte Perdido, Pica d'Estats, Pozo de las Nieves, Turb\u00f3n en de Zuilen van Hercules.\nKlimaat.\nDe geografische ligging van Spanje zorgt ervoor dat het noordwesten (Galici\u00eb, Asturi\u00eb, Cantabri\u00eb en Baskenland) onder invloed ligt van de zogenaamde straalstromen. Verder heeft Spanje een zeer onregelmatig landschap en is het na Zwitserland het meest bergachtige land van het Europese continent. Dit alles maakt dat men zeer verschillende klimaten (en microklimaten) kan onderscheiden. Grofweg kan het land worden verdeeld in de volgende klimaatzones:\nSpanje wordt echter getroffen door negatieve gevolgen van de klimaatverandering. Ongeveer 20% van het vasteland van Spanje is al woestijn geworden als gevolg van klimaatverandering (zomerse hittegolven) en menselijke verantwoordelijkheid, zoals overexploitatie van water, met name grondwateronttrekking, en 74% loopt het risico op woestijnvorming. Het nationale park Do\u00f1ana in Andalusi\u00eb, de thuisbasis van een van Europa's grootste wetlands, wordt bedreigd door intensieve landbouw.\nDemografie.\nBevolkingssamenstelling.\nSpanje heeft een van de laagste vruchtbaarheidscijfers van Europa.\nAan het begin van de 20e eeuw telde Spanje ongeveer 20 miljoen inwoners; dat aantal is opgelopen tot . Het land is naar West-Europese maatstaven dunbevolkt (bevolkingsdichtheid: 85,8/km\u00b2), en de bevolking is ongelijkmatig verdeeld. De dichtstbevolkte gebieden vindt men aan de verschillende kusten en in de regio van Madrid terwijl het verdere binnenland slechts dunbevolkt is; veel binnenlandse dorpen zijn zelfs vrijwel onbevolkt (vaak alleen nog door oude mensen) doordat jongeren naar de kuststeden en Madrid trekken omdat daar meer en beter werk te vinden is.\nDe Instituto Nacional de Estad\u00edstica (INE) is belast met de samenstelling van het bevolkingsregister (\"censo\").\nSpanje ontvangt het grootste aantal immigranten van Europa. Van de totale immigratie richting de Europese Unie in 2005 vestigde 38,6% zich in Spanje. Het merendeel van de immigranten is afkomstig uit Zuid-Amerika, Afrika en Oost-Europa.\nSteden en agglomeraties.\nDe volgende lijst bevat de inwonertallen van de grootste steden en agglomeraties in Spanje. Voorsteden van Barcelona of Madrid, zoals onder meer Terrassa, M\u00f3stoles en Alcal\u00e1 de Henares zijn niet in deze lijst opgenomen.\nTalen.\nOm de taal die in het Nederlands \"Spaans\" heet te benoemen, kan men twee woorden gebruiken: \"espa\u00f1ol\" (Spaans) of \"castellano\" (Castiliaans, uit Castili\u00eb). Beide termen worden in Spanje door elkaar gebruikt, afhankelijk van de regio (in Andalusi\u00eb zegt men vooral \"espa\u00f1ol\", in Cataloni\u00eb vrijwel nooit), maar betekenen hetzelfde. Het meest pure Spaans wordt volgens vele Spanjaarden gesproken in en rondom Valladolid.\nSpaans wordt wereldwijd door meer dan 400 miljoen mensen als eerste taal gesproken. Hiermee is het, in termen van moedertaalsprekers, de tweede wereldtaal na het Mandarijn. Spaans is na het Engels de meest gestudeerde taal. Het is een van de zes offici\u00eble talen van de Verenigde Naties en van 22 andere organisaties waaronder de Europese Unie en de Wereldhandelsorganisatie. De verschillende talen die in Spanje worden gesproken zorgen regelmatig voor verwarring in het buitenland, waar men het vaak heeft over dialecten. Het gaat echter om in totaal vijf offici\u00eble talen (Spaans, Catalaans, Baskisch, Galicisch en Aranees) en twee niet-offici\u00eble talen (Asturisch en Aragonees). Het Spaans is de enige offici\u00eble nationale taal van Spanje. De overige vier zijn offici\u00eble regionale talen, die in sommige gebieden ook de dominante taal zijn.\nArtikel III van de Spaanse Grondwet uit 1978 luidt als volgt:\nDe vier offici\u00eble regionale talen van Spanje zijn:\nHet Spaans, Catalaans, Galicisch en Aranees zijn Romaanse talen die hun oorsprong hebben in het Latijn. Binnen elk van deze talen bestaan verschillende dialecten.\nDe twee niet-offici\u00eble regionale talen zijn:\nDe vier offici\u00eble regionale talen van Spanje spelen een relatief grote rol, zowel op regionaal als op nationaal niveau. Ter vergelijking; in Spanje spreekt 24% van de bevolking een van de vier offici\u00eble regionale talen, dat komt neer op bijna 11 miljoen inwoners. In Nederland wordt de enige offici\u00eble regionale taal, het Fries, door 400.000 inwoners oftewel slechts 2,4% van de bevolking gesproken.\nSpanje kent buiten de genoemde talen talloze dialecten en streektalen. Het beste voorbeeld daarvan is het Spaans dat wordt gesproken in Andalusi\u00eb door ongeveer 7 miljoen mensen, met grote verschillen in vocabulaire en uitspraak. Het zogenaamde \"Andaluz\" (Andalusisch) is voor andere Spanjaarden moeilijk te verstaan. Het Valenciaans, een variant van het Catalaans gesproken in de gelijknamige regio, wordt door veel Valencianen zelf zelfs als een aparte taal beschouwd.\nReligie.\nChristendom.\nDe dominante religie in Spanje is het rooms-katholicisme en het is een traditioneel rooms-katholiek land. Volgens een volkstelling van 2010 beschouwt 70,5% van de bevolking zich als katholiek. 0,2% is protestant, 2,3% is islamitisch, 0,4% heeft een andere religie en 26,6% is areligieus.\nDe rooms-katholieke kerk in Spanje heeft zich in de Burgeroorlog principieel achter de door Franco geleide opstandelingen gesteld en verkreeg na het eind daarvan een offici\u00eble status in het landsbestuur. Deze geprivilegieerde status werd vastgelegd in het Concordaat dat in 1953 tussen de Spaanse regering en het Vaticaan werd gesloten. Ten gevolge van het Tweede Vaticaans Concilie (1962-1965) werd in de Spaanse Kerk het bewustzijn levend dat het samengaan met de staatsmacht afbreuk doet aan de evangelische verkondiging. De resoluties van het concilie hadden tot gevolg dat godsdienstvrijheid door de regering werd aanvaard en wettelijk werd erkend in de 'Ley de libertad religiosa' (28 juni 1967). Volgens artikel 16 van de grondwet van 1978 heeft geen enkele godsdienst het karakter van een staatsgodsdienst. In januari 1979 werd het Concordaat opgeheven; er werden vier akkoorden door Spanje en het Vaticaan ondertekend waarin de positie van de rooms-katholieke kerk in Spanje op vier terreinen (juridisch, cultureel, economisch en militair) is geregeld.\nDe territoriale indeling van de rooms-katholieke kerk omvat in totaal 63 aartsbisdommen en bisdommen die tezamen elf kerkprovincies vormen. De aartsbisdommen Madrid-Alcal\u00e1 en Barcelona hebben geen suffragaanbisdommen en vallen rechtstreeks onder de H. Stoel. Primaat van Spanje is de aartsbisschop van Toledo.\nIn de laatste decennia is het aantal praktiserend gelovigen gedaald. Volgens een onderzoek van \"The New York Times\" in 2005 gaat 18% van de bevolking regelmatig naar een kerkdienst. Binnen het deel van de bevolking dat wel religieus actief is zijn, net als in de meeste Europese landen, verschillende maten en niveaus van daadwerkelijke betrokkenheid te onderscheiden.\nDe heiligen Jakobus de Meerdere, Johannes van \u00c1vila en Theresia van \u00c1vila zijn de beschermheiligen van Spanje.\nProtestanten, moslims en joden vormen kleine minderheden. Er bestaan een aantal protestantse bevolkingsgroepen, waarvan geen enkele uit meer dan 50.000 personen bestaat. Ook zijn er ongeveer 52.000 mormonen.\nNiet-christelijke religies.\nTot aan het begin van de 16de eeuw was de bevolking van het huidige Spanje religieus divers. Zo woonden er naast christenen relatief grote groepen moslims en joden.\nIslam.\nDe islam was de religie van de Moren die in het begin van de 8ste eeuw vanuit Noord-Afrika het huidige Spanje binnengevallen waren en grote delen van het Iberisch Schiereiland onder hun invloed brachten. Het rijk dat zij daar stichtten werd Al-Andalus genoemd. Hun heerschappij in het huidige Spanje duurde tot 1492 toen het laatste Moorse bolwerk Granada als deel van de Reconquista door de katholieke koningen veroverd werd. Hiermee eindigde nog niet meteen de aanwezigheid van moslims in het huidige Spanje, hoewel wel wordt aangenomen dat de meeste moslims het Iberisch Schiereiland als gevolg van de Reconquista verlieten. Pas enige jaren na 1492 werden de overgebleven moslims gedwongen zich alsnog tot het christendom te bekeren, dan wel het land te verlaten. Zij die zich tot het christendom bekeerden, werden conversos of moriscos genoemd. Zij die het land alsnog verlieten, vertrokken vooral naar Noord-Afrika. Heden ten dage neemt het aantal moslims in Spanje als gevolg van immigratie en bekering toe.\nJodendom.\nDe aanwezigheid van joden in het huidige Spanje gaat terug tot het begin van onze jaartelling. Men vermoedt dat het aantal joden met name in de tijd dat het huidige Spanje deel uitmaakte van het Romeinse Rijk aanzienlijk is toegenomen. Zij vormden een aanzienlijke minderheid van de totale bevolking van Spanje. De aanwezigheid van de Sefardim, zoals deze Iberische joden genoemd worden, in het huidige Spanje eindigde in het jaar 1492 toen de katholieke koningen het zogenoemde Verdrijvingsedict uitvaardigden. Als gevolg van dit edict werden alle Sefardim gedwongen zich tot het christendom te bekeren of het land te verlaten. Zij die zich tot het christendom bekeerden, werden conversos of denigrerend maranen (of zwijnen) genoemd. Zij en hun nakomelingen waren nadien veelvuldig het slachtoffer van de Spaanse Inquisitie. Zij die het land verlieten, vertrokken vooral naar Portugal (waar zij een aantal jaren nadien voor dezelfde keuze gesteld werden), het Ottomaanse Rijk en Noord-Afrika, en in kleinere aantallen uiteindelijk ook naar de Nederlanden.\nPolitiek.\nPolitieke structuur.\nSpanje is een constitutionele monarchie, met koning Felipe VI als staatshoofd.\nDe uitvoerende macht bestaat uit de regering met verschillende ministers onder leiding van de premier of president van de regering (\"Presidente del Gobierno\"). Sinds 1 juni 2018 is de sociaaldemocratische Pedro S\u00e1nchez van de PSOE premier van Spanje. Zijn voorganger, Mariano Rajoy Brey van de Partido Popular, moest op die dag vertrekken nadat S\u00e1nchez met succes een motie van wantrouwen tegen hem had ingediend.\nDe staatsraad adviseert de regering gevraagd of ongevraagd.\nDe wetgevende macht bestaat uit twee kamers, de zogenaamde \"Cortes Generales\": het hogerhuis (de \"Senado\") en het lagerhuis (het \"Congreso de los Diputados\"). Het aantal zetels per kamer kan na verkiezingen wijzigen.\nDe rechterlijke macht bestaat uit de verschillende rechtbanken en tribunalen, met verschillende rechters die de autoriteit hebben om in naam van de koning de justitie in het land te handhaven.\nBestuurlijke indeling.\nSpanje is bestuurlijk gezien een bondsstaat waarin de macht zeer gedecentraliseerd wordt uitgevoerd, het is het meest gedecentraliseerde land van de Europese Unie. Het land bestaat uit twee autonome steden (Spaans: \"Ciudades Aut\u00f3nomas\"), Ceuta en Melilla, en 17 autonome gemeenschappen (\"Comunidades Aut\u00f3nomas\").\nDe mate van autonomie verschilt per gemeenschap. Bijna alle gemeenschappen zijn weer onderverdeeld in provincies. De provincies van Spanje zijn onderverdeeld in comarca's, die op hun beurt in gemeenten zijn opgedeeld.\nDe verschillende mate van autonomie is te verklaren uit de grote behoefte aan autonomie in de regio's Cataloni\u00eb, Baskenland en Galici\u00eb, omdat deze drie elk een sterke eigen identiteit en taal hebben. Zij kregen hierdoor in een eerder stadium meer eigen rechten toegewezen dan de overige regio's. Deze drie regio's vallen dus onder het zogenaamde \"speciale regime\", waarbij de lokale taal een offici\u00eble status heeft. De verhoudingen van de regionale regeringen van het Baskenland en Cataloni\u00eb (de Generalitat de Catalunya) met de centrale regering in Madrid zijn vaak gespannen en soms zelfs problematisch. De autonomie van deze regio's kan onder meer van toepassing zijn op het lokale zorgstelsel, belastingstelsel, onderwijs en veiligheid. Cataloni\u00eb, Navarra en Baskenland hebben bijvoorbeeld elk een eigen politieorgaan (resp. Mossos d'Esquadra, Polic\u00eda Foral en Ertzaintza).\nPolitieke partijen.\nLandelijke partijen.\nEen aantal partijen is landelijk actief, al dan niet door middel van allianties met regionale partijen.\nRegionale partijen.\nDoor de gedecentraliseerde staatsinrichting hebben regionale partijen vaak op nationaal niveau ook nog een bepaalde mate van invloed. Zo heeft een aantal van hen ook zitting in het nationale congres en in de senaat, beide in Madrid.\nVakbonden.\nHoewel het aantal leden van vakbonden tegenwoordig relatief laag ligt, hebben vakbonden in het verleden een grote rol gespeeld in Spanje. Met name in de aanloop tot en tijdens de burgeroorlog, en in een latere fase van het regime van Francisco Franco zijn ze zeer invloedrijk geweest. Enkele belangrijke koepelorganisaties van vakbonden vandaag de dag zijn:\nTijdens het regime van Franco was de enige toegestane vakbond de OSE (in de volksmond \"sindicato vertical\" genoemd).\nEconomie.\nSpanje staat sinds de jaren zestig van de 20e eeuw bekend als vakantiebestemming. Tijdens het politiek ge\u00efsoleerde regime van Francisco Franco, dat in 1939 begon en eindigde met Franco's dood in 1975, vond enige modernisering plaats in een sterk gereguleerde economie, maar niet genoeg om eeuwen van relatieve achteruitgang goed te maken. Het land kon in de jaren 80 beginnen aan een inhaalslag en groeide uit tot een van de belangrijkste economie\u00ebn van Europa. In 2018 had Spanje een bbp van $ 1864 miljard en een gemiddeld inkomen van $ 40.290 per inwoner. De Spaanse economie is daarmee de vijfde economie van Europa en de dertiende ter wereld. Volgens de Wereldbank had Spanje in 2004 nog de achtste economie van de wereld. De levensverwachting van de Spaanse bevolking is een van de drie hoogste ter wereld. De levenskwaliteit is ook uitstekend en overtreft volgens het Britse weekblad \"The Economist\" die van landen als Canada, Frankrijk en de Verenigde Staten. Steeds meer Spaanse bedrijven draaien mee in de wereldtop op het gebied van geavanceerde technologie\u00ebn zoals vliegtuigbouw, informatica, biotechnologie, zonne-energie en infrastructuurtechniek.\nSpanje is een belangrijke landbouwproducent in Europa. Enkele producten in deze sector zijn citroenen, sinaasappels, olijven en olijfolie, noten en druiven. Ook de wijnbouw in Spanje is een belangrijke economische factor.\nHet land is hard door de economische crisis getroffen en de werkloosheid is de op een na hoogste in de EU (2015). Dit is voornamelijk te wijten aan de instorting van de Spaanse huizenmarkt. Naar verwachting zal Spanje jaren nodig hebben om uit de economische crisis te komen, wat langer is dan de meeste andere lidstaten van de Europese Unie. Ter beperking van de schade aan de economie heeft de regering van Zapatero in januari 2009 het 'Plan E' afgekondigd, dat in maart 2011 is opgevolgd door wetgeving die het economisch herstel een duurzame vorm moet geven. In het najaar van 2011 raakte het land in acute problemen als gevolg van toenemende risicopremies in de rentes op Spaanse staatsschulden. De ECB moest er toe overgaan om op de secundaire markt omvangrijke aankopen van Spaanse staatsobligaties te doen. De Spaanse overheid werd gedwongen een zwaar bezuinigingsprogramma aan te nemen.\nEnergievoorziening.\nSpanje produceerde 35 miljoen ton olie-equivalent (Mtoe, 1\u00a0Mtoe = 11,63 TWh) in 2014, vooral met kernenergie (42%) en duurzame energie (52%). Dat was niet genoeg voor de energievoorziening, het TPES (\"total primary energy supply\") was 115\u00a0Mtoe. Het land importeerde 92\u00a0Mtoe fossiele brandstof meer dan het exporteerde.\nVan de energie ging ongeveer 35\u00a0Mtoe verloren bij conversie, vooral bij elektriciteitsopwekking uit fossiele en nucleaire brandstof. 4\u00a0Mtoe werd gebruikt voor niet-energetische producten zoals smeermiddelen, asfalt en petrochemicali\u00ebn. Voor eindgebruikers resteerde 75\u00a0Mtoe waarvan 20\u00a0Mtoe aan elektriciteit.\nDe uitstoot van kooldioxide was 232 megaton, dat is 5 ton per persoon. Dit is relatief laag voor een rijk en ge\u00efndustrialiseerd land. Het wereldgemiddelde was 4,5 ton per persoon.\nIn de periode 2012-2014 daalde het eindgebruik met 6%. Waterkracht steeg met 78% en zonne- en windstroom groeiden met 7%. Samen leverden deze bronnen 39% van alle elektriciteit aan eindgebruikers in 2014.\nToerisme.\nHet grootste deel van de toeristen in Spanje is zelf Spaans. Spanje is ook het land met het op twee na grootste aantal buitenlandse toeristen per jaar, na Frankrijk en de Verenigde Staten. Het toerisme kwam op in de jaren 60 en 70 van de 20e eeuw. Het aantal buitenlandse toeristen steeg van minder dan 700.000 in 1951 naar 4 miljoen in 1959, 34 miljoen in 1973 en 40 miljoen begin jaren 80. In 2012 werd Spanje volgens de World Tourism Rankings van de UNWTO bezocht door 57,7 miljoen toeristen. Dit was een stijging van 9,3% ten opzichte van 2010. In 2013 steeg het aantal toeristen met 5,6% naar 60,7 miljoen.\nCataloni\u00eb (Barcelona, Costa Brava, Costa Dorada, Pyrenee\u00ebn) is veruit het meest toeristische deel van het land: meer dan 25% van de buitenlandse toeristen in Spanje bezocht deze regio in 2005, gevolgd door de Balearen (9,4 miljoen buitenlandse toeristen), en de Canarische Eilanden (8,6 miljoen buitenlandse toeristen).\nOngeveer twee derde van de buitenlandse toeristen komt uit slechts drie landen; 29% uit het Verenigd Koninkrijk, 18% uit Duitsland en 16% uit Frankrijk (vooral naar Cataloni\u00eb). Nederlandse en Belgische toeristen maken respectievelijk slechts 4% en 3% van het totaal uit.\nIn sommige delen van Spanje, met name in Barcelona, leidt het grote aantal toeristen inmiddels tot het opkomen van protestbewegingen en demonstraties. De sterke opkomst van platforms als Airbnb is hier mede debet aan.\nBinnenlandse, oftewel Spaanse, toeristen gingen in 2005 vooral naar Madrid (20,7 miljoen toeristen of 18,5% van het totaal), gevolgd door Cataloni\u00eb met 17,7 miljoen mensen (15,8%) en Andalusi\u00eb met 16,7 miljoen mensen. (15,0%).\nVervoer.\nSpanje heeft 105 vliegvelden voor burgerluchtvaart, waarvan slechts 33 ook internationale vluchten ontvangen. De belangrijkste zijn de luchthaven Barajas in Madrid en luchthaven El Prat van Barcelona. Luchthaven Barajas is in 2005 enorm uitgebreid en had na de uitbreiding de grootste luchthaventerminal ter wereld. De bedoeling is dat het een van de belangrijkste luchthavens van Europa wordt, anno 2015 verwerkt het ongeveer 50 miljoen passagiers per jaar. De belangrijkste luchtvaartmaatschappijen van Spanje zijn Iberia Airlines, Air Europa en Vueling Airlines.\nHet treinverkeer van Spanje is in handen van het staatsbedrijf RENFE. Er bestaan verbindingen tussen vrijwel alle steden van het land. Omdat de spoorwijdte in Spanje (Iberisch breedspoor) anders is die in de rest van West-Europa, zijn er vooralsnog alleen directe aansluitingen mogelijk op het Franse spoorwegnet via het hogesnelheidsnetwerk. Dit maakt dat er bij de twee reguliere internationale aansluitingen langs de Pyrenee\u00ebn, bij de grens van trein gewisseld moet worden.\nOnder de naam AVE exploiteert RENFE acht hogesnelheidslijnen met treinen die maximaal 310\u00a0km per uur rijden. Elf hogesnelheidslijnen zijn in aanbouw. Het hogesnelheidsnetwerk van Spanje heeft in 2013 een totale lengte van meer dan 3100\u00a0km en is daarmee het langste van Europa en na China het langste ter wereld. Het verbindt steden als Madrid, Barcelona, M\u00e1laga, Sevilla en Valladolid. Sinds 2013 is er een internationale verbinding met Perpignan in Frankrijk. Daardoor is het mogelijk om met de hogesnelheidstrein van Madrid naar Parijs en de rest van Europa te reizen. Om dit mogelijk te maken werd er in 2010 een 8,3 kilometer lange tunnel onder de Pyrenee\u00ebn gegraven: de Perthustunnel.\nIn totaal beschikken acht Spaanse steden over een metro. De grootste zijn de metro van Barcelona en die van Madrid, maar ook Valencia, Palma de Mallorca, Bilbao, San Sebasti\u00e1n, M\u00e1laga en, sinds april 2009, Sevilla hebben hun eigen metronetwerk.\nHet autosnelwegnetwerk had per 31 december 2012 een totale lengte van 16.335\u00a0km.\nDe belangrijkste zeehaven van Spanje is de haven van Algeciras aan de Straat van Gibraltar. Andere belangrijke havens zijn die van Valencia, Barcelona en Bilbao.\nOnderwijs.\nSpanje heeft een uitgebreid netwerk van scholen en universiteiten, sommigen instellingen zijn eeuwenoud en vermaard.\nTot de bekendste instellingen behoren:\nCultuur.\nSchilderkunst.\nDe Spaanse School wordt beschouwd als een van de grootste van Europa. Gedurende eeuwen heeft de Spaanse schilderkunst onder invloed gestaan van de katholieke Kerk.\nTot de bekendste Spaanse meesters behoren El Greco, Juan Gris, Joan Mir\u00f3, Bartolom\u00e9 Murillo, Francisco Goya, Salvador Dal\u00ed, Juan Carre\u00f1o de Miranda, Alonso Cano, Pablo Picasso, Jos\u00e9 de Ribera, Diego de Silva y Vel\u00e1zquez en Francisco de Zurbar\u00e1n.\nDe belangrijkste kunstverzamelingen met Spaanse kunst bevinden zich in Madrid.\nBeeldhouwkunst.\nNet als de schilderkunst werd de Spaanse beeldhouwkunst gekenmerkt door zijn religieus werk. Bekende beeldhouwers zijn Alonso Cano, Gregorio Fern\u00e1ndez, Juan de Mesa, la Roldana en Pedro de Mena.\nToegepaste kunsten.\nHet modernisme, dat een kerkelijke goedkeuring had, kende in de 19e eeuw een grote bloei in Barcelona. Beroemd zijn vooral de architecten zoals Antoni Gaud\u00ed. Wereldberoemde Spaanse bouwwerken zijn casa Mil\u00e0, het koninklijk klooster van het Escorial, het Museo Nacional del Prado en het Alhambra.\nDaarnaast zijn er veel bekende artiesten, kunstenaars en designers zoals Daniel Zuloaga, Patricia Urquiola, Alejandro Mesonero-Romanos, Francisco Rabaneda Cuervo, Manuel Blahnik Rodr\u00edguez, Cristobal Balenciaga, Santiago Calatrava, Juan Caramuel de Lobkowitz en Llu\u00eds Dom\u00e8nech i Montaner.\nSi\u00ebsta.\nIn Spanje wordt 's middags si\u00ebsta gehouden, vooral in de zomer. De si\u00ebsta duurt afgezien van lokale verschillen van ongeveer 14.00 tot 17.00 uur en vervangt de lunchpauze zoals die in de rest van Europa gebruikelijk is. Tijdens de si\u00ebsta zijn bijvoorbeeld winkels gesloten om te eten. Het ritme in de vorm van werk- en schooltijden is anders dan in Noord-Europese landen en verschilt per regio. Afhankelijk van de regio werkt men van 09.00 tot 14.00 uur en van 15.00 \u00e0 17.00 uur tot 18.00 \u00e0 21.00 uur. In de centra van grote steden zijn de meeste winkels zes dagen per week open van 10.00 tot 21.00 uur. Eind 2005 werd het voorstel gedaan om de si\u00ebsta af te schaffen, maar voorlopig zijn daar geen concrete plannen voor.\nGastronomie.\nDe Spaanse keuken is net zo divers als de Spaanse culturen en klimaten. Typische Spaanse producten zijn wijn en cava, worsten waaronder chorizo, \"jam\u00f3n serrano\" of \"jam\u00f3n ib\u00e9rico\" (Iberische ham), talloze kazen, peulvruchten, rijst, mediterrane groenten en zoetigheden. Internationale bekendheid genieten gerechten zoals de Spaanse tortilla, churros, paella, gazpacho, stoofpotten (\"cocidos\") en \"calamares a la romana\" (gefrituurde inktvis). Eveneens bekend zijn de tapas, die zowel 's\u00a0middags als 's\u00a0avonds kunnen worden gegeten en in sommige delen van het land gratis zijn. Het eten van tapas is buiten Spanje bijvoorbeeld in Noord- en West-Europa en Noord-Amerika populair. Er zijn honderden vele soorten tapas die per regio verschillen. Snacks verwant met de tapas, maar apart besteld en gegeten, zijn de \"pinchos\", waarvoor vooral het Baskenland bekendstaat, alwaar zij \"pintxos\" worden genoemd. Spanjaarden waarderen vooral de simpelheid, versheid en kwaliteit van het eten. De presentatie of het gebruik van een overvloed aan ingredi\u00ebnten en kruiden in \u00e9\u00e9n gerecht is van ondergeschikt belang. \nTypisch Spaanse dranken zijn sangria, horchata, \"clara\" (bier gemengd met licht zoete frisdrank) en sherry. De naam sherry is afkomstig van de Andalusische stad Jerez de la Frontera. Spanje is een van de grootste wijnproducenten ter wereld.\nEr zijn regionaal grote verschillen te onderscheiden in de gastronomie: de Galicische keuken lijkt bijvoorbeeld totaal niet op de Catalaanse of Andalusische keuken. Opvallende kenmerken van de Spaanse eetcultuur zijn:\nStierenvechten.\nHet (vooral buiten Spanje) omstreden stierenvechten maakt deel uit van de Spaanse cultuur. Een stierengevecht wordt door vele Spanjaarden niet gezien als een sport, maar heeft voor hen het karakter van een artistieke uitvoering waarbij de menselijke (vooral mannelijke) superioriteit over het dier en de dood wordt getoond. Daarbij schijnt het voor sommige vrouwen als afrodisiacum te werken, hoewel dat voor anderen moeilijk voorstelbaar is. Stierenvechten zoals dat wordt beoefend is al eeuwenoud en werd oorspronkelijk op dorpspleinen uitgevoerd. De eerste arena's waren van hout, maar in 1711 werd voor het eerst een arena uit steen gebouwd, in B\u00e9jar, een dorp in de provincie Salamanca. Vijf jaar later volgde Campo Frio, in de provincie Huelva. De arena van Ronda, naar men zegt gebouwd op de funderingen van een Romeins theater, werd in 1804 in gebruik genomen.\nOndanks het aantal stierengevechten in Spanje, waar behalve Spanjaarden ook buitenlandse toeristen naar gaan kijken, zijn er in het land zelf ook tegenstanders te vinden. Op 6 april 2004 verbood de gemeenteraad van Barcelona als eerste stad het stierenvechten, overigens zonder dat dit gevolgen had: tot in 2011 zijn in de arena van Barcelona stierengevechten gehouden. In 2009 verbood Cataloni\u00eb (waar Barcelona de hoofdstad van is), als eerste autonome gemeenschap op het vasteland, het stierenvechten. Dit verbod is ingegaan op 1 januari 2012 waardoor de \"corridas\" van 2011 de laatste waren. In 2016 werd het verbod door het Spaanse hooggerechtshof opgeheven, daar dit in strijd zou zijn met landelijke wetgeving.\nFeesten.\nSpanje heeft een relatief groot aantal feestdagen, waarvan sommige uitbundig worden gevierd \u2013 vooral de regionale feestdagen. De nationale feestdagen zijn vaak niet meer dan vrije dagen. Dit geldt niet voor de Semana Santa, de heilige week rondom Pasen. De Spanjaarden zelf hebben hun feesten geklasseerd naar regionaal, nationaal of internationaal belang. Zo is de \"Semana Santa\" van Sevilla, net als die van 16 andere steden, geklasseerd als feest van internationaal belang. Sommige feesten en tradities zijn opgenomen op de lijst van immaterieel (cultureel) erfgoed van UNESCO. De feesten trekken jaarlijks duizenden toeristen en pelgrims. Traditioneel begint een feest op de vooravond, de zogenaamde visperas (vespers), en worden vaak missen opgedragen ter ere van een plaatselijke patroonheilige. Vaak worden ook offers van devotionalia met bloemen georganiseerd gevolgd door een processie.\nOok de traditie van de bedevaart naar Santiago de Compostella is internationaal vermaard.\nTijdens feesten dragen de Spanjaarden met trots hun lokale drachten, waarvan er tientallen varianten bestaan. Tijdens de feesten worden vaak verschillende traditionele dansen in openlucht gedanst, zoals de flamenco, jota, sardana, muneira en fandango. Hierbij worden vaak traditionele muziekinstrumenten gebruikt zoals castagnetten en tibles.\nDe grootst gevierde regionale feesten zijn:\nHoewel nationale feestdagen niet meer dan vrije dagen zijn, worden hierbij wel grote ceremoni\u00ebn aan het Hof gehouden, waarbij de koninklijke familie kransen legt en militaire parades bijwoont.\nDe bekendste nationale wettelijke feesten zijn:\nMedia.\nDe meeste landelijke dagbladen worden uitgegeven in Madrid of Barcelona. De krant \"El Pa\u00eds\" is met een oplage van ongeveer 494.697 exemplaren het grootste dagblad. \"El Pa\u00eds\" wordt uitgegeven in Madrid, evenals \"El Mundo\" (390.831), \"ABC\" (331.810) en \"La Raz\u00f3n\" (166.006). Uitgevers uit Barcelona brengen de landelijke kranten \"La Vanguardia\" (231.287) en \"El Peri\u00f3dico\" (174.960) uit. Naast de reguliere kranten zijn ook de landelijke sportkranten \"El Mundo Deportivo\", \"Sport\" (beide uitgegeven in Barcelona), \"Marca\" en \"Diario AS\" (uitgegeven in Madrid) van belang.\nDe publieke radio- en televisieomroep is in handen van Radiotelevisi\u00f3n Espa\u00f1ola (RTVE). Verder zijn er verschillende commerci\u00eble zenders, en hebben de verschillende autonome gemeenschappen ook regionale zenders, zoals EiTB in het Baskenland, Televisi\u00f3 de Catalunya in Cataloni\u00eb (bekendste zender: TV3) of Telemadrid in Madrid.\nSport.\nIn 1992 organiseerde Barcelona de Olympische Zomerspelen, de eerste en tot nu toe enige keer dat dit evenement in Spanje werd gehouden.\nVoetbal is de populairste sport in Spanje. De Spaanse competitie wordt gezien als een van de sterkste ter wereld. Bekende voetbalclubs zijn onder andere Real Madrid CF, FC Barcelona, Valencia CF, Sevilla FC, Atl\u00e9tico Madrid en Villarreal CF. Grote clubs als Real Madrid en FC Barcelona behoren tot de succesvolste clubs van Europa. Ook het nationale voetbalelftal is van hoog niveau. In 1964 werd Spanje op eigen bodem Europees kampioen en van 2008 tot 2012 won het met groot machtsvertoon als eerste land ooit drie grote kampioenschappen op rij: het EK in 2008, het WK in 2010 en het EK in 2012.\nOp de tweede plaats komt basketbal. Ook basketbal wordt in Spanje op hoog niveau gespeeld. Real Madrid Baloncesto is de succesvollste club van Europa. In 2006 werd het Spaanse nationale basketbalteam wereldkampioen. Ook won het team drie EK's. Bekende namen in het basketbal zijn onder meer Pau Gasol, Marc Gasol, Serge Ibaka, Rudy Fern\u00e1ndez en Ricky Rubio.\nOok in het wielrennen op de weg draait Spanje goed mee. Miguel Indurain won van 1991-1995 vijf keer op rij de Tour de France. Alberto Contador won op zijn beurt twee keer de Tour, de Giro en de Vuelta. Ieder jaar wordt in augustus en september de Ronde van Spanje (\"Vuelta\") verreden, die drie weken duurt en behoort tot de drie Grote Rondes van het wielrennen.\nOp tennisgebied heeft Spanje altijd met de top meegedraaid en veel grandslamkampioenen voortgebracht. Rafael Nadal wordt gezien als een van de beste tennissers aller tijden. Hij won achttien grandslams, waaronder twaalf keer Roland Garros.\nOok motorsport is erg populair in Spanje. In de MotoGP heeft Spanje met Marc M\u00e1rquez en Jorge Lorenzo twee wereldtoppers. Fernando Alonso is tweevoudig wereldkampioen in de Formule 1.\nOntstaan in het Baskenland is pelota. Deze sport werd eerst alleen in Spaans en Frans Baskenland, maar tegenwoordig over de hele wereld gespeeld.\nBezienswaardigheden.\nEr staan 45 Spaanse bezienswaardigheden op de Werelderfgoedlijst van UNESCO. Een selectie hiervan:"}
{"id": "4483", "revid": "21100", "url": "https://nl.wikipedia.org/wiki?curid=4483", "title": "Eerste Wereldoorlog", "text": "De Eerste Wereldoorlog, ook de Grote Oorlog genoemd, was een wereldoorlog die in Europa begon op 28 juli 1914 en tot 11 november 1918 om 11:00 duurde. Elf november bleef bekend als Wapenstilstandsdag.\nAlle grootmachten van de wereld waren bij deze oorlog betrokken en werden samengesteld in twee conflicterende allianties: de geallieerden (gecentreerd rond de Triple Entente van het Verenigd Koninkrijk, Frankrijk en Rusland) en de centralen (oorspronkelijk gecentreerd rond de Triple Alliantie van Duitsland, Oostenrijk-Hongarije en Itali\u00eb). Deze bondgenootschappen reorganiseerden zich (Itali\u00eb liep in 1915 over naar de geallieerden) en breidden zich uit naarmate er meer landen meededen met de oorlog (Roemeni\u00eb sloot zich aan bij de geallieerden, het Ottomaanse Rijk en Bulgarije kwamen bij de Centralen). Uiteindelijk werden er meer dan 70 miljoen militairen, onder wie 60 miljoen Europeanen op een bevolkingsgrootte van 460 miljoen, gemobiliseerd in een van de grootste oorlogen in de geschiedenis. Meer dan 9 miljoen soldaten (13%) werden gedood, vooral als gevolg van de grote technologische vooruitgang in vuurkracht (het was de eerste oorlog waarin fabrieksmatig en snel geproduceerde middelen en de techniek de overhand kregen, zoals machinegeweren, gifgas, kanonnen en prikkeldraad, en waarin tanks en vliegtuigen algemeen in gebruik genomen werden) zonder overeenkomstige ontwikkelingen in mobiliteit (de gebruikte tactieken dateerden nog uit de 19e eeuw en dat was volgens polemologen een van de oorzaken van de enorme aantallen doden (meer dan 16 miljoen) en gewonden (meer dan 21 miljoen gewonde militairen (30%)).\nEen andere belangrijke factor die ook bijdroeg aan de massale opoffering van mensenlevens was de mogelijkheid enkele jaren achtereen constant opeenvolgende lichtingen met duizenden jonge mannen als dienstplichtigen op te roepen, naar de fronten te voeren en daar in te zetten. Deze inzet werd vooral berucht doordat er door de verouderde tactieken vaak slechts futiele successen konden worden gemeld, ondanks de opoffering van zeer grote aantallen militairen. Dit uitte zich in de verovering van kleine stukjes veelal kapotgeschoten niemandsland, die vervolgens over en weer opnieuw moesten worden verdedigd of heroverd met even massale tegenaanvallen, de zogenoemde stellingenoorlog. Het was het op vijf na dodelijkste conflict in de wereldgeschiedenis, dat vervolgens de weg vrijmaakte voor politieke hervormingen en/of revoluties in de betrokken landen. In Frankrijk (in 1914 41 miljoen inwoners) stierf naar schatting 4,3% van de bevolking, in Verenigd Koninkrijk 2,1% (op 43 miljoen inwoners), in Duitsland (67 miljoen inwoners) 3,8%, in de Oostenrijks-Hongaarse monarchie 3,7% (van de 51 miljoen inwoners), in het Ottomaanse rijk (met een bevolking van 18,5 miljoen) 14,5%, in het Russisch rijk 1,7% (van de 166 miljoen inwoners).\nOp 28 juli begon het conflict met de Oostenrijks-Hongaarse invasie van Servi\u00eb, gevolgd door de Duitse aanval op Frankrijk via Belgi\u00eb en Luxemburg en een Russische aanval op Duitsland. Nadat de Duitse opmars naar Parijs tot stilstand was gebracht, vestigde het westfront zich in een statische uitputtingsslag van een loopgravenoorlog die weinig veranderde tot 1917. In het oosten vocht het Russische leger met succes tegen de Oostenrijks-Hongaarse troepen, maar werd het teruggedrongen door het Duitse leger. Bijkomende fronten werden geopend nadat het Ottomaanse Rijk toetrad tot de oorlog in 1914, Itali\u00eb en Bulgarije in 1915 en Roemeni\u00eb in 1916. Het Russische Rijk ging ten onder in de Russische Revolutie van 1917, en Rusland stapte uit de oorlog na de Oktoberrevolutie later dat jaar. Na een Duits offensief langs het westfront in 1918, betraden Amerikaanse troepen de loopgraven en de geallieerden drongen de Duitse legers terug in een reeks van succesvolle offensieven. Duitsland, dat zijn eigen problemen had met revolutionairen op dat moment (de Novemberrevolutie), stemde in met een staakt-het-vuren op 11 november 1918, dat later bekend zou staan als Wapenstilstandsdag. De oorlog eindigde als een overwinning voor de geallieerden.\nTegen het einde van de oorlog waren vier van de imperialistische grootmachten \u2013 het Duitse, Russische, Oostenrijks-Hongaarse en Ottomaanse rijk \u2013 militair en politiek verslagen: de opvolgersstaten van de eerste twee verloren veel grondgebied, terwijl de laatste twee volledig ophielden te bestaan. Uit het Russische Rijk ontstond de revolutionaire Sovjet-Unie, terwijl in Centraal-Europa allerlei nieuwe kleine staten werden gevormd. De Volkenbond werd gesticht in de hoop een dergelijk conflict in de toekomst te voorkomen. Maar uit deze oorlog kwam het Europese nationalisme voort en het uiteenvallen van de vroegere rijken. De gevolgen van de nederlaag van Duitsland en de Vrede van Versailles zouden op termijn bijdragen aan het uitbreken van de Tweede Wereldoorlog in 1939.\nOverzicht.\nDe Eerste Wereldoorlog werd vooral in Europa gevoerd. De aanduiding 'wereldoorlog' slaat enerzijds op de vele Engelse en Franse troepen die vanuit de koloni\u00ebn naar Europa werden gehaald, anderzijds op de gevechten die werkelijk in koloni\u00ebn plaatsvonden zoals in Afrika, de Grote Oceaan en het Midden-Oosten. De schaal van deze buiten-Europese strijd viel echter in het niet bij de massaliteit en intensiteit van de gevechten in Europa zelf. Na drie jaar oorlog (in 1917) waren de Centralen vrijwel uitgeput. Dat gold echter ook voor de geallieerde Fransen, Russen, Britten en Italianen. In dat jaar deden de Verenigde Staten mee aan de strijd en dat gaf uiteindelijk de doorslag in het voordeel van de geallieerden.\nNadat de kroonprins van Oostenrijk-Hongarije Frans Ferdinand en zijn vrouw gravin Sophie Chotek op 28 juni 1914 in Sarajevo waren doodgeschoten door de Bosnisch-Servische nationalist Gavrilo Princip, stelde keizer Frans Jozef van Oostenrijk-Hongarije, met steun van zijn bondgenoot het Duitse Keizerrijk, voor het juli-ultimatum aan Servi\u00eb. Toen Servi\u00eb, gesteund door een bondgenootschap met het tsaristische Rusland, dit ultimatum niet op alle punten aanvaardde, mobiliseerde Oostenrijk-Hongarije zijn legers en verklaarde Servi\u00eb op 28 juli de oorlog. Dit veroorzaakte een kettingreactie: verschillende bestaande militaire verdragen traden in werking, andere staten die bondgenoten waren van Oostenrijk-Hongarije dan wel Servi\u00eb mobiliseerden ook en verklaarden de oorlog aan staten van de tegenpartij, waardoor uiteindelijk de meeste Europese staten in het conflict betrokken werden.\nDe oorlog ging tussen de Centrale Mogendheden, onder leiding van Duitsland, en de Triple Entente die bestond uit Frankrijk, het Verenigd Koninkrijk en het Russische Rijk. Itali\u00eb, dat een verdrag had met Duitsland, stelde zich neutraal op, omdat het land het niet eens was met de Duitse plannen betreffende de Balkan. Het neutrale Belgi\u00eb werd na een Duits ultimatum binnengevallen.\nDe oorlog werd een wereldoorlog door de Britse deelname. Het Ottomaanse Rijk voegde zich bij de Centralen, waardoor ook het Midden-Oosten een strijdtoneel werd.\nOmdat in het westen een statische oorlog met loopgraven werd uitgevochten, trachtte Duitsland op zee een beslissing te forceren. Zo werd de U-bootcampagne belangrijk omdat het Verenigd Koninkrijk afhankelijk was van de import van goederen en voedsel. In 1915 werd voor het eerst de onbeperkte duikbotenoorlog ingevoerd. Deze werd tijdelijk stilgelegd na het zinken van de Lusitania.\nVan 1914 tot en met 1917 verschoven de grenzen van het westfront nauwelijks. De strijd werd vooral gekenmerkt door bloedige offensieven die weinig terreinwinst opleverden. Voorbeelden zijn de slag bij Verdun en de slag aan de Somme, waarbij meer dan een miljoen doden vielen. Dat kwam onder meer doordat er weinig vernieuwende tactieken werden gebruikt.\nIn 1917 braken er rellen en onlusten uit in het Russische Rijk en daarop volgde een revolutie. Aan het eind van dat jaar, in de Oktoberrevolutie, werd het regime van de Romanovs omvergeworpen waarna de bolsjewieken de Sovjet-Unie stichtten. De gevechten tegen de communisten bleven doorgaan en Lenin tekende begin 1918 een vredesverdrag, genoemd Vrede van Brest-Litovsk, met de Duitsers. In datzelfde jaar kwamen de Verenigde Staten na de herinvoering van de onbeperkte duikbotenoorlog en het Zimmermanntelegram in de oorlog en verscheepten elke maand minstens 25.000 nieuwe soldaten naar Frankrijk en Belgi\u00eb. Op zee werd het Duitse Rijk langzaam maar zeker teruggedrongen met nieuwe konvooitactieken.\nOorzaken en aanleiding.\nDe rechtstreekse aanleiding was de hiervoor genoemde moord op Frans Ferdinand en zijn vrouw Sophie Chotek. De werkelijke oorzaken lagen echter dieper. Sommige historici zien de toenemende populariteit van het militarisme en het radicaal-nationalisme in Europa als oorzaak. Deze bewegingen verweten hun regeringen passiviteit in het zicht van de externe bedreigingen en stimuleerden zo de wapenwedloop in 1912 en 1913. Andere analyses leggen de oorzaken bij het imperialisme, de economische problemen en de rusteloze territoriale uitbreiding van de grootmachten. Uitzonderlijk zijn de analyses die de oorlog voor een belangrijk deel mede zien als een initiatief van de heersende klasse om een socialistische revolutie van het proletariaat te beteugelen.\nDe langlopende oorzaak van de oorlog was de imperialistische buitenlandse politiek van de meeste Europese naties, waaronder het Britse Rijk, Frankrijk, het Duitse Keizerrijk, het Oostenrijks-Hongaarse Rijk, het Ottomaanse Rijk, het Russische Rijk, Itali\u00eb en Servi\u00eb. De onderlinge spanning en wedijver was al decennialang langzaam aan het oplopen tot aan het kookpunt en het was ten slotte wachten op een directe confrontatie tussen de grootmachten. De moord op Frans Ferdinand en zijn vrouw resulteerde in een Habsburgs ultimatum aan Servi\u00eb, het zogeheten \"Juli-ultimatum\". Verschillende bondgenootschappen die waren gevormd tijdens de voorafgaande decennia werden ingeroepen, zodat binnen een paar weken de grootmachten in oorlog waren. Via hun koloni\u00ebn verspreidde het conflict zich gauw over de wereld.\nIn het begin van de 20e eeuw ontwikkelde zich in Europa een wankel machtsevenwicht. In verschillende landen kwamen sterk nationalistische stromingen op. Frankrijk had na de Frans-Pruisische oorlog van 1870 Elzas-Lotharingen aan Duitsland verloren en wenste dit gebied terug te krijgen. Het zag zich tegenover een verenigd en daardoor ook militair sterk Duitsland geplaatst en sloot een bondgenootschap met Rusland. Begin 20e eeuw kwam een nieuw type oorlogsschip op: de Dreadnought. Het Verenigd Koninkrijk en andere landen dienden hun vloot opnieuw op te bouwen. Duitsland maakte hiervan gebruik door zijn investeringen in de marine op te voeren en wou via deze weg ook op zee meer militaire slagkracht verwerven. Dit verontrustte de Britten in grote mate: ze zagen hiermee hun hegemonie op zee in gevaar komen. Op die manier geraakten Duitsland en het Verenigd Koninkrijk verwikkeld in de Duits-Britse vlootwedloop.\nOnder Otto von Bismarcks Realpolitik was Duitsland behoedzaam te werk gegaan in de internationale diplomatie. Duitsland speelde landen diplomatiek tegen elkaar uit, zoals op het Congres van Berlijn. Pas wanneer een land diplomatiek alleen stond en geen sterke bondgenoten had die tussenbeide konden komen, werd er oorlog gevoerd. Nadien werd ernaar gestreefd om de vrede voor het overwonnen land zo licht mogelijk te maken zodat er geen blijvende wrokgevoelens zouden zijn. Dit werd na de Frans-Duitse Oorlog en met name het aftreden van Bismarck losgelaten. Onder keizer Wilhelm II werd een agressiever politiek beleid gevoerd: de Weltpolitik. Hiermee vervreemdde Duitsland echter veel staten van zich, die vreesden hun eigen macht in het gedrang te zien komen.\nDuitsland en Oostenrijk-Hongarije waren bondgenoten en Frankrijk had een verbond gesloten met Rusland. Na de Tweede Boerenoorlog was Engeland op zoek naar bondgenoten, maar een Engelse toenadering tot Duitsland werd door de Duitsers afgewezen. Engeland zocht nu toenadering tot Frankrijk en Rusland. Dit bondgenootschap werd hierop de Triple Entente genoemd. De Duitse natie zag zichzelf hierom als het slachtoffer van een tegen haar gerichte samenzwering. De Duitsers maakten zich tevens zorgen over het snelle Russische herstel na de nederlaag tegen Japan in 1905 en de daaropvolgende revolutionaire onrust.\nTegelijkertijd bloeiden in de Balkanstaten krachtige nationalistische ambities op waarbij men diplomatieke steun zocht in enerzijds Berlijn en Wenen en anderzijds Sint-Petersburg. De panslavisten wilden Russische steun voor de Slavische volken onder Oostenrijkse heerschappij. In gebieden als Sloveni\u00eb, Silezi\u00eb en Bohemen ontstond een sterk Slavisch-nationalistisch bewustzijn, dat op zijn beurt angst en vijandschap bij de Duitsers wekte. De eerste pan-Germaanse en antisemitische bewegingen staken de kop op (de zaden van het nationaalsocialisme werden dus al in de 19e eeuw gezaaid).\nNationalisten bepaalden steeds meer het beleid van een regering. Er werden steeds meer claims gelegd en volken die al jaren onder een ander bestuur leefden en zich er naar hadden aangepast, zoals de Tsjechen en Polen, wilden nu een eigen staat. Ze zochten steeds meer steun bij extreme groeperingen, zoals de Zwarte Hand in Servi\u00eb.\nIn tegenstelling tot Frankrijk en het Verenigd Koninkrijk bezat Duitsland weinig koloni\u00ebn, waardoor deze staat minder als grote mogendheid werd gezien. Volgens de toen heersende opvattingen in Duitsland lag het grote voordeel van koloni\u00ebn in de beheersing van de handelsstromen en de geprivilegieerde toegang tot grondstoffen en afzetmarkten. De Duitsers zelf zagen het als een \"achterstand\". Duitsland was de laatkomer, aan wie geen \"plaats onder de zon\" werd gegund.\nDuitsland had het sterkste landleger ter wereld; algemeen hadden de Duitsers de overtuiging dat een mogelijke oorlog wel in een Duitse overwinning moest eindigen. De meeste nationalistische groeperingen hoopten daarom op een conflict, en ook zij die daar niet op uit waren, voelden meestal niet de noodzaak een oorlog per se te vermijden.\nDit beeld zag men ook in andere landen. De Fransen zouden bijvoorbeeld niet zelf een oorlog zijn begonnen om Elzas-Lotharingen terug te krijgen, maar zij grepen het door Duitsland geboden excuus gretig aan en togen enthousiast ten strijde. Oorlog werd algemeen geromantiseerd en, met name door rechtse en nationalistische groepen overal in Europa, gezien als 'de grote zuiveraar'. Door oorlog werd een mens 'beter, sterker, slimmer en volwassener', werden 'jongens in mannen veranderd'. Zaken die als 'maatschappelijke kwalen' werden aangeduid (bijvoorbeeld werkloosheid, socialisme, feminisme en homoseksualiteit) zouden door een oorlog 'vanzelf oplossen', waardoor het eigenbelang van alle nationale elites opnieuw veilig werd gesteld. En na de (uiteraard gewonnen) oorlog zou een gouden tijd aanbreken waarin de hegemonie veilig was gesteld, de economie zou herstellen en groeien, eventuele territoriale en koloniale winsten nieuwe carri\u00e8remogelijkheden bieden en de zegevierende soldaten in grote triomfparades naar huis zouden terugkeren.\nDe verschillende bondgenootschappen waren zwak. Zowel Duitsland als Rusland, de sterkere partijen, lieten zich leiden door hun respectievelijke zwakkere bondgenoten Oostenrijk-Hongarije en Servi\u00eb uit angst hen te verliezen.\nVoorafgaand aan de Eerste Wereldoorlog stelden de verschillende grote mogendheden plannen op om \"de eerste klap\" uit te delen. Zo werd in Frankrijk het uiterst offensieve Plan XVII ontworpen. In Duitsland werd het Schlieffenplan opgesteld. In Rusland werd het legerplan opgesteld om onmiddellijk Oost-Pruisen te bezetten en op te rukken naar Berlijn. Voor het uitdelen van deze eerste klap was mobilisatie van de legers nodig. Mobilisaties kostten tijd en konden niet in het geheim worden uitgevoerd. Dit betekende in de praktijk dat een mobilisatie direct moest worden opgevolgd door een oorlogsverklaring, elke dag wachten betekende voor de andere partij gelegenheid om ook te mobiliseren. Zowel militairen als politici waren hiervan doordrongen.\nOostenrijk-Hongarije was ernstig verzwakt. De Dubbelmonarchie was door Itali\u00eb en Pruisen vernederd, en zij was bovendien door de Ausgleich van 1867 bijna in twee\u00ebn gesplitst; zij zocht nu compensatie via de Balkan. Door de annexatie van Bosni\u00eb en Herzegovina in 1908 was zij weer enigszins opgeveerd. Door een gemakkelijke overwinning op Servi\u00eb zou Oostenrijk-Hongarije kunnen bewijzen, dat het nog steeds een grote mogendheid was. Ook Bulgarije voelde zich na de Balkanoorlogen ernstig vernederd en tekortgedaan. Iedere kans om met Servi\u00eb, Roemeni\u00eb en Griekenland af te rekenen was van harte welkom.\nHet Ottomaanse Rijk had in de decennia voorafgaand aan de oorlog langzaam steeds meer grond verloren aan het Verenigd Koninkrijk en Frankrijk in Afrika en aan Rusland in de Kaukasus. Daarnaast had bijna de gehele Ottomaanse provincie Roemeli\u00eb (de Balkan) onafhankelijkheid verkregen van het Rijk, door Russische steun in de Balkanoorlogen. Deze verloren oorlogen brachten een gigantische vluchtelingenstroom met zich mee; de miljoenen Turken uit de Balkan, de Krim en de Kaukasus vestigden zich in Centraal-Anatoli\u00eb. Duitsland had daartentegen nooit Ottomaans gebied bezet en steunde vanwege de Duitse investeringen in het rijk de Ottomaanse regering. Het Ottomaanse Rijk stortte zich uiteindelijk aan Duitse zijde in de Eerste Wereldoorlog, voornamelijk om de verloren gebieden in de Kaukasus en de Krim terug te winnen op Rusland en om in het westen verder verlies van grondgebied te voorkomen. Oplopende etnische spanningen in het multiculturele rijk hadden echter de sultan en zijn regering ervan overtuigd dat het Ottomaanse Rijk nadrukkelijker Turks moest worden en dat ook de aansluiting gezocht moest worden met de andere Turkse volkeren in de Kaukasus en Centraal-Azi\u00eb. Deze zouden mee kunnen vechten tegen de Russen, die ook hun vijand waren.\nBij sommige landen, zoals Itali\u00eb en Roemeni\u00eb, bestond bereidheid om met de meestbiedende zijde mee te gaan. Dit droeg bij tot een uitbreiding van de oorlog.\nUitgangssituaties.\nDe verschillende legers waren tussen 1900 en 1914 sterk gemoderniseerd op het gebied van de artillerie en ander wapentuig. Ook was de organisatie sterk verbeterd naar Pruisisch/Duits voorbeeld van Generale Staf. Dit gold niet voor de plannen en tactieken. Deze waren gebaseerd op veronderstellingen en verkeerde inschattingen.\nHet begin.\nMoord op Frans Ferdinand van Oostenrijk.\nOp 28 juni 1914 bracht de Oostenrijkse aartshertog en troonopvolger Frans Ferdinand samen met zijn vrouw een bezoek aan Sarajevo, de hoofdstad van de Oostenrijk-Hongaarse provincie Bosni\u00eb en Herzegovina. De Bosnisch-Servische student Gavrilo Princip schoot Frans Ferdinand met een pistool neer, nadat een ander lid van de Servische bende van 'De Zwarte Hand' eerder die dag al een mislukte poging had gedaan om de kroonprins en zijn vrouw te vermoorden met een granaat. Bij die poging was alleen Ferdinands officier geraakt. Toen Frans Ferdinand zijn officier in het ziekenhuis wilde bezoeken, werden hij en zijn vrouw onderweg doodgeschoten.\nDe publieke opinie in Europa sloot zich aan bij de kant van Wenen en niet bij de kant van Servi\u00eb. Zelfs de Russen trokken hun handen van de Servi\u00ebrs, hun traditionele bondgenoten, af. De aanslag leek in eerste instantie met een sisser af te lopen: Oostenrijk leek niet te reageren.\nSneeuwbal.\nNa de aanslag op 28 juni bleef het enkele weken schijnbaar stil. Achter de schermen overlegde Wenen succesvol met Berlijn. Berlijn gaf Wenen op 6 juli bijna een blanco cheque, doordat het verbond tussen de twee een defensief karakter had. Deze blanco cheque bestond uit de Duitse toezegging, dat een Russische interventie een Duits antwoord zou betekenen.\nPas op 23 juli stelde Wenen aan Servi\u00eb, via zijn minister van Buitenlandse Zaken, graaf Leopold Berchtold een 48-uursultimatum, het \"Juli-ultimatum\". In dit ultimatum werd ge\u00ebist dat de zaak tot de bodem werd uitgezocht. Hiervoor moest Servi\u00eb zich een diepgaande inbreuk op de soevereiniteit laten welgevallen, onder meer door het toelaten van Oostenrijkse politieagenten. Ook diende Servi\u00eb de verantwoordelijkheid voor de aanslag op zich te nemen. Servi\u00eb stemde met alle eisen in, op een na, namelijk het toelaten van Oostenrijkse agenten op zijn grondgebied. Servi\u00eb beschouwde dit als een inbreuk op zijn soevereiniteit en kondigde een gedeeltelijke mobilisatie van zijn leger af. Oostenrijk verklaarde het antwoord onbevredigend en verbrak op 25 juli de diplomatieke betrekkingen met Servi\u00eb. Ook Oostenrijk kondigde een gedeeltelijke mobilisatie af. Op 25 juli besloot Rusland tijdens het kroonoverleg van Krasnoje Selo om Servi\u00eb militair te steunen. Tegelijk werd door Rusland, Duitsland en het Verenigd Koninkrijk een bemiddelingsconferentie voorgesteld. Dit voorstel bleef echter onbeantwoord. Op 27 juli volgde een eerste fase in de mobilisatie van het Russische leger. De bevelhebber van het Russische leger, Sergej Dobrorolski, zei later dat de Russische staf de oorlog reeds op 25 juli voor een uitgemaakte zaak hield. Het was hun bekend dat Duitsland deze stap zou volgen.\nOp 26 juli besloot Duitsland om toch niet mee te gaan met het idee van Rusland om hen militair te steunen.\nOostenrijk beoogde een lokale oorlog, mede doordat de Servische hoofdstad Belgrado net over de grens met het toenmalige Oostenrijk-Hongarije lag. Op 28 juli verklaarde Oostenrijk de oorlog aan zijn kleine buur. Reeds de volgende dag, 29 juli, werd Belgrado door de Oostenrijkse artillerie beschoten.\nOostenrijk-Hongarije besloot op 30 juli om over te gaan tot een algehele mobilisatie. Op die dag keurde ook tsaar Nicolaas II van Rusland de mobilisatie van het Russische leger goed. De Russische generale staf, zich realiserend dat dit een indirecte oorlogsverklaring inhield, probeerde hem hier vanaf te houden. Ook een bezwerende brief van de Duitse keizer aan zijn neef de tsaar bleef zonder effect. Duitsland stelde hierop een 12-uursultimatum; de Russische mobilisatie moest ingetrokken worden. Toen antwoord hierop uitbleef, verklaarde Duitsland op 1 augustus aan Rusland de oorlog. Ook Frankrijk besloot hierop om over te gaan tot mobilisatie, om zijn verbond met Rusland gestand te doen.\nHet Duitse oorlogsplan was een bijgewerkte versie van het zogenaamde Schlieffenplan. Dit was gebaseerd op de veronderstelling dat de Russische mobilisatie veel tijd zou kosten. Duitsland zou deze tijd gebruiken door eerst met aartsvijand Frankrijk af te rekenen en dan Rusland aan te pakken. Op de avond van de oorlogsverklaring trokken de eerste Russische eenheden echter al Oost-Pruisen binnen.\nHet Schlieffenplan voorzag in een omtrekkende beweging door Belgi\u00eb. Op 1 augustus bezette Duitsland Luxemburg. Op 2 augustus stelde Duitsland Belgi\u00eb een ultimatum met de eis tot vrije doortocht. Belgi\u00eb weigerde de Duitse troepen de doortocht, waarop Duitsland het neutrale Belgi\u00eb de oorlog verklaarde. Op 3 augustus verklaarde Duitsland Frankrijk de oorlog, en op 4 augustus trok Duitsland Belgi\u00eb binnen. Dat was voor het Verenigd Koninkrijk reden om Duitsland nog dezelfde dag de oorlog te verklaren, aangezien het Verenigd Koninkrijk de neutraliteit van Belgi\u00eb had gegarandeerd in het Verdrag van Londen. Met deze laatste Britse oorlogsverklaring waren aldus binnen een week alle Europese grootmachten met elkaar in oorlog geraakt.\nFronten.\nAfrikaanse fronten.\nDoor de geallieerde beheersing van de zee\u00ebn konden de Duitsers hun koloni\u00ebn niet bevoorraden. Met een defensieve strategie werd gepoogd de koloni\u00ebn te behouden tot de eindoverwinning in Europa, en geallieerde troepen te onttrekken aan het Europees front.\nMet behulp van in delen aangevoerde watervliegtuigen en schepen, lukte het de Britse en Belgische strijdkrachten om het strategisch meer onder controle te krijgen. In april 1916 werd de aanval ingezet, vanuit Belgisch-Congo door het Belgisch koloniaal leger, en vanuit de Britse koloni\u00ebn door het Britse leger. Op 19 september 1916 werd de belangrijkste Duitse uitvalsbasis Tabora veroverd. Tegen eind 1917 had Duitsland alle gebieden verloren, maar Duitse troepen bleven nog een guerrillastrijd voeren in de kolonie Portugees-Mozambique tegen de Portugezen en de Britten. Hier was de laatste plaats in Afrika waar nog gevochten werd door de Duitse koloniale troepen. Pas op 13 november 1918 kwam hier het bericht binnen dat de wapenstilstand was getekend, waarna het nog enige tijd duurde voordat ook hier de wapens werden neergelegd.\nHet westfront.\nHet Schlieffenplan.\nDe Duitse Generale Staf ging uit van het Schlieffenplan. Dit door Alfred von Schlieffen ontwikkelde plan onderkende het gevaar van een tweefrontenoorlog tegen Frankrijk en Rusland, waar Duitsland niet sterk genoeg voor was. Het plan behelsde daarom de omtrekking van het Franse leger door het Duitse leger via Belgi\u00eb (aanvankelijk ook Nederland) het zwakker verdedigde noorden van Frankrijk binnen te laten vallen. Door vervolgens ten westen en oosten van de stad om Parijs heen te trekken - de Franse hoofdstad zou \"niet\" worden ingenomen - en dan terug naar het oosten te zwenken zou het in de Elzas geconcentreerde Franse leger in de rug worden aangevallen en klem komen te zitten en zich overgeven. De Duitse troepen zouden dan op de trein naar Rusland worden gezet om het net gemobiliseerde Russische leger daar te verslaan. Voor het verslaan van de Fransen was een periode van slechts 42 dagen gepland. Aldus het Schlieffenplan.\nHet plan kende echter zwaktes:\nInval in Belgi\u00eb.\nNaast de Belgische Westhoek blijven ook de Belgische enclaves van Baarle-Hertog onbezet. Deze enclaves waren door de Nederlandse neutraliteitshouding zeer ge\u00efsoleerd en hadden een kleine rol in de oorlog door het open houden van een Belgisch postkantoor waarlangs belangrijke correspondentie kan verlopen.\nRepresailles in Belgi\u00eb.\nBelgi\u00eb hield zich aan de afspraak om neutraal te blijven en de Duitsers niet door te laten. Maar de Duitse legerleiding hield geen rekening met deze neutraliteit en Duitsland viel Belgi\u00eb alsnog binnen.\nOp 25 augustus vermoordden Duitse troepen 218 burgers tijdens een strafexpeditie tegen de stad Leuven. De stad werd gedeeltelijk platgebrand. Van de ongeveer 6000 huizen die Leuven telde lagen er 2117 in de as. Ook de Sint-Pieterskerk en de universiteitsbibliotheek zijn in vlammen opgegaan. De Duitsers keken toe hoe een kwart miljoen boeken, waaronder duizenden onvervangbare middeleeuwse manuscripten en wiegendrukken in vlammen opgingen. Naast deze misdaden cre\u00eberden ook andere soortgelijke gevallen een golf van nationale en internationale verontwaardiging (uit latere getuigenissen zou ook blijken dat niet alle Duitsers te velde deze gruwelen goedkeurden). Leuven was niet het enige slachtoffer: ook in onder andere Dinant (674 doden) en Aarschot (170 doden) werden soortgelijke gruweldaden gepleegd.\nDe Duitse legerleiding besloot tot dergelijke afschrikwekkende represailles nadat hun troepen, naar eigen zeggen, door burgers waren beschoten. Om afgrijselijke vergeldingsmaatregelen goed te praten werd telkens het argument van deze zogenoemde \"francs-tireurs\" aangevoerd. Voor de oorlog begon, hadden de Duitse generaals hun eigen soldaten zwaar ge\u00efndoctrineerd en opgestookt met verhalen over \"francs-tireurs\" uit de Frans-Duitse Oorlog van 1870-1871. Er werd bij hen ingedrild dat ze tijdens hun opmars de plaatselijke bevolking onder geen beding mochten vertrouwen en hard moesten optreden als ze door hen werden beschoten. De Duitse troepen waren hierdoor zo parano\u00efde geworden, dat elk klein incident dat niet onmiddellijk verklaard kon worden een aanleiding tot dergelijke represailles kon geven. De publieke opinie werd eveneens opgejut door propagandaverhalen, om de legerleiding zo van onvoorwaardelijke steun voor de oorlogsinspanning te voorzien. In elk geval was er van hogerhand echter geen bevel gegeven tot georganiseerde franc-tireurdaden en ging het waarschijnlijk om ge\u00efsoleerde gevallen. De meeste represailles waren vooral ontstaan door misverstanden: in Leuven bijvoorbeeld bleken de Duitsers in de verwarring op elkaar geschoten te hebben en in Aarschot werd een Duitse kolonel (die erg gehaat was bij zijn eigen manschappen) door een van zijn eigen soldaten doodgeschoten.\nIn totaal zijn tijdens de inval van Belgi\u00eb 500 gemeenten getroffen door wreedheden; zeker 5000 burgers werden vermoord, onder wie vrouwen en kinderen (in Noord-Frankrijk bedroeg dit aantal ongeveer 1500). Het is dan ook te begrijpen dat de Duitse wreedheid die met het begin van de inval gepaard ging, voor de geallieerde propaganda een makkelijk middel was. Langs beide kanten werden misdaden begaan door de tegenpartij door de propaganda verzonnen of overdreven en eigen misdaden ontkend of geminimaliseerd. De Duitsers werden door de geallieerde propaganda voorgesteld als \"Hunnen met pinhelmen\", barbaren uit het oosten; de Belgen werden door de Duitse propaganda dan weer voorgesteld als onderkruipers die de Duitse troepen verraderlijk in hinderlagen lokten.\nHet Britse Rijk had bij het Verdrag van Londen de neutraliteit en veiligheid van Belgi\u00eb gegarandeerd. Met een nipte meerderheid in het kabinet verklaarde het Duitsland de oorlog. De Duitse gruweldaden zorgden voor een massale rekrutering op vrijwillige basis in het Britse Rijk.\nMassale rekrutering.\nDe Britten konden bij hun rekrutering gebruikmaken van een na\u00efef enthousiasme, zowel in eigen land als in hun koloniaal imperium. Franse en Duitse ronselaars konden eveneens op een grote toestroom rekenen. De roman \"Van het westelijk front geen nieuws\" van Erich Maria Remarque beschrijft het enthousiasme voor de oorlog aan de Duitse zijde tijdens deze eerste paar maanden. En ook de jonge Adolf Hitler stond dol van vreugde tussen een enthousiaste menigte op de Odeonsplatz op 1 augustus 1914, toen bekend werd gemaakt dat Duitsland in oorlog was.\nBij de bevolking heerste nog een geromantiseerd beeld van de oorlog. De sociale druk om mee te vechten was groot. Ronselaars spraken hen toe in de fabrieken, scholen, in de kerk en op de marktpleinen. Wie niet meedeed zou er later \"niet meer bij horen\". Wie zich alsnog succesvol aan de dienstplicht wist te onttrekken of (zoals in het Britse Rijk) zich niet meldde als vrijwilliger terwijl anderen dit wel deden, werd gestigmatiseerd als lafaard. Weigeraars werden met de nek aangekeken en kregen witte veren van hun meisjes, symbolen voor lafheid. Men vond daarnaast dat men, in ruil voor de sterk verbeterde sociale stelsels, best wat \"terug kon doen\". Bovendien deelde het Britse leger mannen uit dezelfde buurt of fabriek ook in dezelfde legereenheden in, de zogenoemde \"pal's battalions\" ('work together, fight together'). Dit zorgde voor sociale druk en sociale controle.\nVrijwilligers uit Australi\u00eb en Nieuw-Zeeland vormden samen de Anzac-eenheden. Ze kregen vaak de meest hopeloze opdrachten maar droegen het aureool van dappere, maar roekeloze soldaten die hun imago ijverig koesterden. Jonge fabrieksarbeiders en mijnwerkers uit Groot-Brittanni\u00eb zagen een uitstapje naar Parijs wel zitten. In Canada was het eerste geprogrammeerde contingent van 20.000 man onmiddellijk volgetekend. 430.000 Anderen zouden nog volgen. In totaal zouden 60.000 Canadezen sneuvelen. Ook zo'n 12.000 Newfoundlanders waren vrijwilligers tijdens de Eerste Wereldoorlog, wat neerkomt op ruim 35% van de mannelijke bevolking op militaire leeftijd van dat Brits dominion.\nTijdens de eerste weken van de oorlog meldden duizenden Amerikanen uit de toen nog neutrale Verenigde Staten zich in Canada; 5000 daarvan kwamen uit Texas.\nOndanks het conflict tussen Britten en Ieren met ettelijke volksopstanden, waren er naast protestantse Ieren die de Engelsen wel gunstig gezind waren, tienduizenden katholieke Ieren die zich lieten inlijven in het Britse beroepsleger. Van de 200.000 Ierse vrijwilligers in het Britse leger zouden er uiteindelijk ongeveer 30.000 de dood vinden. De Britten beschouwden de Ieren (net als trouwens de Schotten) als \"woeste krijgers\" die met de \"gepaste\" omkadering door hoofdzakelijk Engelse officieren best van pas kwamen bij allerlei koloniale conflicten, terwijl de Ieren en Schotten het leger zagen als een broodheer die bovendien nog \"avontuur\" op \"exotische plaatsen\" in het vooruitzicht stelde.\nOp aandringen van Franse regering stuurde Rusland in 1916 een expeditionair leger van 8942 man infanterie om mee te vechten aan het westfront in Frankrijk. Na de ineenstorting van het Russische leger en het vredesakkoord tussen Rusland en Duitsland werden veel Russische ex-soldaten aan het werk gezet in de Franse economie; sommigen werden gedeporteerd naar Algerije, en sommige legeronderdelen zijn blijven vechten of werden ingelijfd in het Franse leger.\nApart was de bijdrage van de \"Zuid-Afrikaners\". Ze hadden nog maar net tien jaar bloedige oorlog achter de rug met de Britten en nu waren ze bondgenoten tegen een vijand die ze alleen kenden van horen zeggen. Bovendien voelden veel Boeren zich verwant aan de koloniale Duitsers van Duits-Zuidwest-Afrika en voelden er weinig voor tegen hen te vechten. Pro-Duitse en militant anti-Britse Afrikaners kwamen weliswaar in opstand tegen de oorlogsdeelname in de Maritz-rebellie, maar zij werden verslagen en hun leider Christiaan de Wet werd gearresteerd. Britse \"gekleurde\" koloniale troepen uit India, Nepal en zelfs Jamaica werden samen met het Brits-Chinese \"Labor Corps\" met dubieuze beloften en niet gehinderd door enig voorstellingsvermogen naar Europa gedirigeerd.\nAl met al werd de oorlog beschouwd als iets dat de nationale en internationale verhoudingen recht zou zetten, een eind zou maken aan 'maatschappelijke kwalen', de geest van de jeugd zou zuiveren, hen zou opvoeden en echte mannen van hen zou maken.\nLoopgravenstrijd.\nTerwijl de Duitse politiek ervan uitging dat het Verenigd Koninkrijk neutraal zou blijven, had het Duitse opperbevel intussen wel een krijgsplan klaar dat die neutraliteit onmogelijk zou maken (het Schlieffenplan). Het Verenigd Koninkrijk garandeerde de Belgische neutraliteit. Toen die op 3 augustus werd geschonden en de Duitse Uhlanen brandschattend naar de forten rond Luik trokken, bleef Londen geen andere optie over dan Berlijn een ultimatum te stellen en uiteindelijk de oorlog te verklaren.\nDe Duitse legers marcheerden door Belgi\u00eb en Noord-Frankrijk. Ze rukten op tot vlak bij Parijs, hoewel deze stad niet het doelwit was van de aanval. De Fransen voerden onderwijl in de Elzas een aanval uit volgens hun eigen Plan XVII en werden bloedig afgeslagen. Massa's infanterie rukten op tot de Duitse loopgraven, waar ze echter werden neergeschoten met mitrailleurs. Met hun felblauw-felrode uniformen vormden zij levende schietschijven.\nDe sikkelvormige opmars van de Duitsers door Belgi\u00eb en Noord-Frankrijk leek aanvankelijk redelijk volgens plan te verlopen. Luik en de cirkel van reusachtige forten eromheen werden binnen enkele dagen bezet en in de Slag der Grenzen werd de British Expeditionary Force (BEF) verslagen. De Duitsers rukten op tot aan de rivier de Marne, waar de Fransen hen trachtten tegen te houden. De Fransen claimen de overwinning maar volgens veel historici werd de Slag bij de Marne, als er al een winnaar was, eerder door de Duitsers dan door de Fransen gewonnen. De nerveuze generale staf, die al eerder kleine afwijkingen van het plan had geconstateerd, besloot echter het Duitse leger zich te laten terugtrekken op Chemin des Dames. Het front groeide door omtrekkende bewegingen van beide partijen (de Race naar de Zee) naar het westen tot aan de Noordzeekust. De Franse regering voelde zich bedreigd in Parijs en vestigde zich tijdelijk in Bordeaux.\nMet uitzondering van Spanje en de Scandinavische landen, Zwitserland en Nederland, zouden uiteindelijk alle Europese landen bij de Eerste Wereldoorlog betrokken raken. Algemeen werd verwacht dat het een korte oorlog zou worden. \"Weer thuis als de bladeren vallen\" en \"Back home before Christmas\" (\"Weer thuis voor Kerstmis\"), waren veelgehoorde slagzinnen. Maar het werd een ongekend lange en wrede oorlog waarvan de fronten al na anderhalve maand vastlagen. Al in de eerste oorlogsmaanden 1914 bleek dit: de Belgen verloren 30.000 mensen (in 5 maanden evenveel als in elk daaropvolgend oorlogsjaar), de Duitsers 241.000 en de Fransen 306.000.\nWat volgde was een zinloze loopgravenstrijd die miljoenen slachtoffers kostte. Bij \u00e9\u00e9n veldslag, zoals de Slag om Verdun of de Slag aan de Somme, vielen meer doden en gewonden dan bij alle veldslagen van de eeuw daarvoor samen (bij de Somme 600.000 geallieerden en 750.000 Duitsers).\nSlechts heel langzaam drong bij de militaire opperbevelen het inzicht door dat in deze oorlog, waarin zij de aanval nog als alleenzaligmakend beschouwden, verdedigers altijd in het voordeel waren. Aanvallers sneuvelden bij bosjes doordat snelvuur en granaatbombardementen de oude gevechts- en wapentechniek inmiddels hopeloos ouderwets hadden gemaakt.\nDe loopgraaf.\nVerdedigingslinies werden gevormd door:\nTussen de Duitse en geallieerde loopgraven lag een strook modder, omgeploegd door granaatexplosies en infanterie, en bezaaid met landmijnen en prikkeldraad. Dit was het niemandsland.\nHet enige wat groeide op het niemandsland en in de loopgraven was de klaproos (papaver). Daarom staat deze rode bloem symbool voor de Eerste Wereldoorlog.\nHet leven in de loopgraaf was een nachtmerrie. Loopgraven vormden, met name in het voorjaar, winter en herfst, modderige geulen waarin men tot de knie\u00ebn in de modder zakte. Alles werd vochtig en smerig en het water drong door kleren en laarzen heen. Dit leidde onder meer tot loopgraafvoeten, het verweken van langdurig natte voeten met sterk vergrote kans op beschadigingen en daardoor infecties met als uiterste gevolg dood door gangreen. Soms werd gebruikgemaakt van houten planken om de begaanbaarheid te verbeteren; in Duitse loopgraven was dit iets sneller gebruikelijk. Lijken konden vaak door de omstandigheden en de grote aantallen, niet snel worden begraven. Op de lijken en ander afval kwamen ratten af, die zich in hoog tempo konden vermenigvuldigen. Slechts als een deel van het front langere tijd 'in rust' was kon er enige verbetering in de leefomstandigheden worden gerealiseerd.\nBij offensieven was het nog erger. De verdedigers werden soms dagenlang aan artilleriebombardementen blootgesteld. Ondertussen trokken de aanvallers troepen samen. Als (men dacht dat) alle vijandelijke artillerie en mitrailleursnesten uitgeschakeld waren viel de infanterie aan, onder dekking van granaatvuur. Soms was de co\u00f6rdinatie niet goed: dan verloren de soldaten hun dekking of werden door de eigen artillerie beschoten. Dit is overigens ook wel opzettelijk gedaan als de infanterie niet snel genoeg opschoot. Zo maakten de soldaten de oversteek over het niemandsland naar de vijandelijke loopgraaf.\nDe verdedigers wisten echter meestal al door de niet te verhullen intensieve voorbereiding (luchtverkenning speelde voor het eerst een grote rol) en dagenlange bombardementen wat er zou gaan gebeuren en trokken zich deels terug. Hierdoor ontstond een saillant, waarin de aanvallende infanterie klem kwam te zitten. Mitrailleursnesten aan de flanken openden het vuur en verdedigende infanterie rukte op terwijl de eigen artillerie vaak te traag was omdat deze vast kwam te zitten in de modder in het niemandsland. Nu geheel zonder dekking werd de aanvallende infanterie vrijwel geheel afgeslacht, in veel gevallen tot en met de laatste man. In 1915 vonden dergelijke kleinere aanvallen regelmatig plaats.\nDe Duitsers hadden over het algemeen beter leefbare loopgraven dan de geallieerden. Bij de geallieerden (met name de Fransen op wier grondgebied gevochten werd) werd het construeren van goede loopgraven ontmoedigd vanuit een offensieve gedachte en de Duitsers hadden zich daarnaast op veel plaatsen teruggetrokken op hogere en daardoor beter verdedigbare (maar ook drogere) posities. Naast alle smerigheid die ook veel ziektes met zich mee bracht waren ook zaken als continue angst, eenzaamheid en eentonigheid een hel voor de soldaten.\nTijdens dagenlange beschietingen of ten tijde van code rood moet de angst om te sterven ondraaglijk zijn geweest. Er zijn verhalen over soldaten die een sigaret opstaken en door het oplichten hiervan een doelwit voor sluipschutters werden. Hier komt het bijgeloof vandaan dat nooit met een vuurtje meer dan \u00e9\u00e9n sigaret aangestoken mag worden - dit gaf sluipschutters immers voldoende tijd om te richten.\nDoor alle verschrikkelijke en traumatische belevenissen in de loopgraven kregen sommige soldaten last van de zogenaamde shellshock. Bij deze aandoening krijgt de soldaat last van tics of stuiptrekkingen, zoals trekjes bij de ogen, of zelfs rillingen. Shellshock werd beschouwd als een vorm van lafheid, zodat soldaten met deze verschijnselen meestal ge\u00ebxecuteerd werden door hun eigen partij.\nEenzaamheid kwam veel voor. Vriendschappen tussen mannen hielden zelden langer dan \u00e9\u00e9n maand stand, mede door de enorme aantallen slachtoffers. Eenzaamheid resulteerde in allerlei vreemde symptomen. Sommige mannen sloten vriendschappen met ratten of voorwerpen en beschouwden hen als familie, anderen praatten voortdurend in zichzelf of tegen dode lichamen. Het ontbreken van vrouwen resulteerde in seksuele relaties tussen de mannen.\nDe eentonigheid van een soldatenbestaan in combinatie met bovenstaande zorgde na de oorlog bij overlevenden voor het zogenaamde 'loopgravensyndroom'. Veel mannen konden hun oude leven niet meer oppakken en bleven leven met dezelfde eigenaardigheden als in de loopgraven.\nBelgische vluchtelingen.\nNa de Duitse inval sloegen vele Belgen op de vlucht. Duizenden vertrokken via Oostende en Zeebrugge naar Engeland of vandaar verder naar Frankrijk. Meer dan een miljoen Belgen vluchtten naar Nederland. Onder deze vluchtelingen bevonden zich ook 33.000 militairen. Deze werden ge\u00efnterneerd omdat Nederland volgens internationaal recht als neutraal land moest zorgen dat troepen en middelen van de strijdende partijen die op zijn grondgebied terechtkwamen niet meer aan de strijd zouden kunnen deelnemen. Duizenden \"gemotiveerde\" Belgische militairen zouden ontsnappen om via Groot-Brittanni\u00eb en Frankrijk toch weer deel te nemen aan de oorlog.\nDe vluchtelingen werden in eerste instantie warm onthaald. De verontwaardiging over het schenden van de neutraliteit van het kleine land en de bewondering voor zijn standvastigheid waren groot. De groep vluchtelingen was echter zo groot dat al snel problemen ontstonden met huisvesting en gezondheidszorg. De Belgische overheden riepen vluchtelingen op terug te keren naar het, nu bezette, vaderland. Het grootste deel van de oorlogsvluchtelingen keerde voor het einde van het jaar daadwerkelijk terug naar huis. Meer dan 100.000 Belgen bleven echter in Nederland achter. Onder hen de gezinnen van ge\u00efnterneerde militairen. Van deze groep werden diegenen die niet zelf in hun levensonderhoud konden voorzien (ongeveer 20.000) ondergebracht in toevluchtsoorden te Gouda, Uden, Nunspeet en Ede die onder toezicht stonden van de Nederlandse overheid en waar de Belgen tot het einde van de oorlog in zeer goede omstandigheden werden gehuisvest. Inspecties van het internationale Rode Kruis onder leiding van Zwitserland, hebben dit meermaals bevestigd.\nDe vluchtelingen in het Verenigd Koninkrijk stichtten werkelijk hele Belgische koloni\u00ebn met alles erop en eraan. Typerend zijn de katholieke kerken en gemeenschappen in een overwegend protestants land. Vele duizenden Belgische kinderen deden hun eerste of plechtige communie in het Verenigd Koninkrijk; het Belgisch leven ging er gewoon door. De gevluchte Belgen die niet naar het front moesten, zetten zich aan het werk in hun gastland. In Frankrijk werd de inzet en ijver van de Belgen gewaardeerd door de fabrieken en de boeren. Bij de rijkere burgerij stonden Belgische dienstmeisjes goed aangeschreven.\nIn het hele Britse Rijk en in vele neutrale landen werden inzamelacties ondernomen om de Belgen te helpen. Vrouwenorganisaties in Australi\u00eb, Nieuw-Zeeland en Canada zamelden geld en kleding in voor de Belgen. Ze bakten cake die ze op markten verkochten, terwijl hun mannen en zonen bij bosjes sneuvelden in Vlaanderen. De neutrale Scandinavische landen deden hetzelfde, evenals de Noord- en Zuid-Amerikanen. De Deense regering bijvoorbeeld betaalde alle kosten voor een van de vluchtelingenkampen in Nederland.\nNa de oorlog zouden de belangrijkste Amerikaanse universiteiten nog een grote inzamelactie houden om de universiteitsbibliotheek van Leuven te herbouwen. In mei 1940 deden de Duitsers echter hun vernietigend werk nog eens over.\nDe kerstbestanden.\nTijdens de Eerste Wereldoorlog zijn er in 1914 en 1915 kerstbestanden geweest. Hierbij vond op initiatief van de manschappen in de loopgraven ter gelegenheid van Kerstmis een verbroedering plaats tussen de soldaten van de strijdende partijen, dit geheel tegen de zin van de legerleiding.\nChemische en biologische oorlogvoering.\nIn de eerste maand van de oorlog, augustus 1914, vuurden Franse soldaten traangas (xylylbromide) af naar de Duitsers en waren daarmee de eersten die gifgas gebruikten. Het Duitse leger was echter het eerste dat intensief onderzoek deed naar gifgas, onder leiding van de eminente Duitse chemicus en Nobelprijswinnaar Fritz Haber, en was het eerste dat het in 1915 op grote schaal gebruikte. Maar ook de Fransen, onder wie chemicus en eveneens Nobelprijswinnaar Victor Grignard, waren hier intensief mee bezig.\nAan het Russische front werd in de Slag bij Warschau door de Duitsers voor de eerste keer xylylbromide ingezet, maar het gas condenseerde door de lage temperatuur en bevroor zelfs. Later werden voor het eerst op kleine schaal aan het oostfront chloorgascilinders ingezet. De verbaasde officieren zagen hun soldaten in groene wolken verdwijnen en neervallen. Een aantal rende terug, schreeuwend dat de Duitsers hen met een \"groene mist\" vergiftigden.\nNa dit experiment gebruikten de Duitsers het gas in de Tweede Slag om Ieper. Meer dan 5000 cilinders chloorgas werden opengezet. De Franse verdedigende regimenten raakten bevangen en een gat van 6\u00a0km ontstond. De Duitsers hadden deze aanval bedoeld als experiment en hadden niet op zo'n succes gerekend. Er waren geen soldaten voorhanden om door te stoten. Na dit succes ontstonden diverse soorten chemische oorlogswapens, zoals fosgeen en in 1917 mosterdgas. Ook probeerden Duitse en later Franse wetenschappers ziekteverwekkers in diverse bommen te stoppen; vooral de pest. De eerste stappen richting serieuze biologische oorlogvoering waren genomen.\nChemische wapens werden al snel en op grote schaal ook door de geallieerden gebruikt. De eerste gasmaskers die hun intrede deden, waren primitief (bijvoorbeeld een lap gedrenkt in water of urine) en hielpen nauwelijks. Pas na uitgebreid onderzoek verbeterden de gasmaskers aanzienlijk wat de effectiviteit van de toch al zeer dure chemische wapens niet ten goede kwam. Bovendien was het een erg risicovolle bedoening voor de eigen troepen, daar de wind na het openzetten van de cilinders het gas de verkeerde kant kon doen opgaan. Dat laatste werd opgelost door voortaan gasgranaten te gebruiken.\nMuiterij.\nNaar aanleiding van de enorme verliezen, niet alleen tijdens de grote slagen, maar ook bij talloze kleinere slagen, brak bij de Franse soldaten het besef door dat domweg aanvallen gelijk stond aan zelfmoord. Toch wist de legerleiding geen betere tactiek te bedenken. Vele soldaten gingen in 1917 over tot muiterij, soms zelfs met hele regimenten tegelijk. In feite is muiterij een erg groot woord, de soldaten kwamen namelijk niet in opstand. Ze staakten en pleegden passief verzet. Ze protesteerden niet zozeer tegen de oorlog zelf, maar wel tegen de gebruikte tactiek waarbij de soldaten bij duizenden werden opgeofferd in aanvallen die niets opleverden.\nDe muitende soldaten weigerden orders uit te voeren. Maar er was ook vooral passief verzet: ze lachten officieren uit bij het voorlezen van berichten over zogenaamde overwinningen. Als ze naar het front marcheerden, blaatten ze als schapen die zogenaamd naar de slachtbank worden gevoerd. Ze maakten officieren bang door hen te bedreigen hen te doden \"met een verdwaalde kogel\" bij de volgende aanval. Ze verstopten zich waar mogelijk om aan de orders te ontsnappen. Enkel voor officieren en onderofficieren die het lef hadden tussen hen in de loopgraaf te leven, brachten ze nog enig respect op.\nEr zijn geen eenduidige berichten over de omvang van de muiterij. Officieel werd gesproken van 2 of 'enkele' divisies. Volgens Franse historici zouden in totaal 40 tot 80 duizend manschappen hierbij betrokken zijn, of maar zo'n 5% van het totaal. Historici als John Keegan gaan er echter van uit dat op een gegeven moment de muiterij zich tot 50 Franse divisies had uitgebreid.\nDit bracht de geallieerden in paniek. Als de Duitsers hierachter kwamen en direct aan zouden vallen, zouden ze zo het front van Amiens tot aan Verdun kunnen oprollen om vervolgens naar Parijs te wandelen. Generaal P\u00e9tain, de nieuwe opperbevelhebber, besloot met de soldaten te praten. Dit deed hij door enerzijds loyale artillerie op muitende regimenten te richten, maar anderzijds een betere verlofregeling te verlenen en het Franse leger niet meer in te zetten voor offensieven. 500 Franse muiters werden in 1917 ter dood veroordeeld, waarvan er maar 26 effectief werden gefusilleerd. P\u00e9tain hield woord: er werden door het Franse leger geen grote offensieven meer uitgevoerd.\nDe luchtoorlog.\nAanvankelijk speelde de luchtoorlog een bescheiden rol. Vliegtuigen werden, zoals in de Balkanoorlogen, slechts ingezet voor verkenningsvluchten. Het eerste luchtgevecht vond plaats toen in augustus 1914 een Servisch verkenningsvliegtuig een Oostenrijks-Hongaars toestel tegenkwam. De piloot trok een revolver en schoot op het Servische toestel. Meteen werden alle piloten met revolvers uitgerust, later volgden boordmitrailleurs.\nVerkenning was en bleef het voornaamste doel van de vliegtuigen. Bombardementen kwamen ook voor, maar hiervoor moest de piloot de bom tussen de benen houden en zelf het toestel uitwerken. Ook werden wel zeppelins ingezet. Deze kolossen konden meer bommen vervoeren en werden door de Duitsers veelvuldig ingezet om Londen te bombarderen. Zij waren echter ook een makkelijk doelwit en zeer kwetsbaar, omdat ze zo groot waren en met waterstof waren gevuld. Naast verkenning en bombardementen, was intimidatie van de bevolking een doel van de inzet van vliegtuigen en zeppelins.\nBekend waren de vele \"dogfights\" tussen de Duitse en geallieerde vliegers. Manfred von Richthofen, oftewel de Rode Baron, behaalde 80 overwinningen. De Fransman Ren\u00e9 Fonck bleef hier met 75 niet ver achter. Hermann G\u00f6ring, de latere luchtmaarschalk en nazipartijbons, was ook oorlogsvlieger.\nAmerikaanse oorlogsdeelname.\nDuitsland beantwoordde de blokkade van de geallieerden met het duikbootwapen. Duitse duikboten schuimden de zee\u00ebn af en torpedeerden koopvaarders. Behalve geallieerde schepen, werden ook weleens neutrale schepen getroffen, zoals de Lusitania. Dit werd de Duitsers door veel neutralen, waaronder de Verenigde Staten, zeer kwalijk genomen. De Amerikanen hielden zich echter lang afzijdig van de oorlog, die ze als een Europese aangelegenheid zagen, vanwege de Monroedoctrine.\nIn 1917 zat er geen beweging in de fronten. Een Duitse poging om de Britse vloot te vernietigen en zo de blokkade te breken was in 1916 met de zeeslag bij Jutland mislukt. De Duitsers vernietigden meer schepen dan de Britten, maar waagden zich niet meer op open zee. Een onbeperkte duikbootoorlog zou de kans geven om het Verenigd Koninkrijk te isoleren en tot overgave te dwingen. Dit zou echter kunnen leiden tot een oorlog met de Verenigde Staten.\nDe Duitsers zetten het plan door, maar trachtten Japan en Mexico tot de Centralen te doen toetreden om de Amerikanen af te leiden. Een telegram met deze strekking (Zimmermanntelegram) werd onderschept door de Britse geheime dienst en doorgespeeld aan de Amerikaanse regering. Naar aanleiding hiervan, en van de onbeperkte duikbootoorlog, kon de vanaf het begin op geallieerde handen zijnde president Woodrow Wilson het Amerikaanse parlement overtuigen om Duitsland op 6 april 1917 de oorlog te verklaren. De Mexicanen hadden de Mexicaanse Revolutie achter de rug en hadden geen behoefte aan nieuwe strijd. Japan had geen behoefte om van kant te wisselen.\nDe Amerikaanse aanwezigheid had, vooral in het begin, een louter psychologische waarde. Zo kolossaal als de Amerikaanse marine was, zo klein was hun landleger. Er was mankracht genoeg, maar er was onvoldoende bewapening. Kanonnen moesten van de Britten worden geleend. De Duitsers zagen echter een nieuw leger tegenover zich dat steeds verder aangroeide. Hun duikboten waren onvoldoende om de oorlogskonvooien tegen te houden. De tijd werkte in hun nadeel: steeds meer troepen stroomden Europa binnen en de ongeschonden Amerikaanse wapenfabrieken draaiden op volle toeren. De slag aan de Schelde werd uitgevochten met een belangrijke inzet van Amerikaanse grondtroepen. Het Flanders Field American Cemetery and Memorial is hiervan een stille getuige.\nLijst van de belangrijkste veldslagen aan het westfront.\nAndere belangrijke gevechten:\nHet einde.\nNa de vrede met Rusland werden de Duitse troepen van het oostfront naar het Westen gebracht, voor zover ze niet als bezetting gebruikt werden. Er keerden ongeveer een half miljoen soldaten terug vanuit het Oosten. In de zomer van 1918 besloten de Duitse generaals Paul von Hindenburg en Erich Ludendorff met deze troepen nog \u00e9\u00e9n keer alles op alles te zetten. De Duitsers vielen aan het westfront op drie punten aan:\nOp het eerste gezicht waren de offensieven aan het westfront succesvol: de loopgraven werden verlaten en de Centralen boekten een flinke terreinwinst, ze stonden op 50 kilometer van Parijs.\nOok begonnen de Duitsers samen met Oostenrijkse troepen een succesvol offensief tegen Itali\u00eb in de Alpen. De Italiaanse troepen werden honderden kilometers teruggedreven het eigen land in. De Italiaanse legerleiding werd ontslagen en het toch al lage moreel bij de Italiaanse troepen was compleet gebroken.\nDe offensieven liepen na verloop van tijd echter vast. Hoewel de Italianen niet in staat waren enige significante tegenstand te bieden, was het Oostenrijkse leger aan het einde van de zomer oorlogsmoe en kon het niet meer op eigen kracht verder Itali\u00eb intrekken. Ook het offensief van de Duitsers aan het westfront liep weer vast in een nieuwe loopgravenstrijd.\nDe geallieerden namen het initiatief over en besloten in de herfst een derde front te openen en wel daar waar zij de meeste kans op een overwinning zagen. Een overweldigend groot leger van 900.000 geallieerde soldaten landde in de Griekse kuststad Thessaloniki, met als doel het aanvallen van Centralen-bondgenoot Bulgarije. Zo werd het neutrale Griekenland mee de oorlog ingesleept, maar met instemming van de Grieken zelf: zij zouden na de oorlog een deel van Bulgarije toebedeeld krijgen. Ook begonnen de geallieerden een immens offensief aan het Westen, met hulp van de net gearriveerde Amerikanen, tegen Duitsland. Onder invloed van dit offensief, in combinatie met andere gebeurtenissen en een Duitse revolutie zouden de geallieerden de oorlog uiteindelijk gaan winnen.\nDe Val van de Centralen in de herfst van 1918 kwam snel. Na wat veldslagen werd Bulgarije verslagen en tekende het land een wapenstilstand op 29 september 1918. Ook de opstand van de Arabieren tegen het Ottomaanse Rijk bracht interne verdeeldheid en de Ottomanen capituleerden op 30 oktober 1918 voor de Fransen en de Britten. De Britten en Fransen verdeelden het Midden-Oosten.\nHet is een misvatting te denken dat de geallieerden sterke oorlogsinspanning leverden tegen Oostenrijk-Hongarije. Itali\u00eb was al nooit een sterke partij geweest, maar het leger lag nu compleet overhoop. Er speelde andere problematiek in Oostenrijk-Hongarije: het land was zelf oorlogsmoe en er was interne verdeeldheid. Slavisch nationalisme speelde tegen het einde van de oorlog een steeds grotere rol in de Habsburgse monarchie. Op 18 oktober 1918 verklaarde Tsjecho-Slowakije zich onafhankelijk. Hierna volgden verschillende Slavische minderheden (Kroaten, Serven, Bosni\u00ebrs) en uiteindelijk zegde zelfs Hongarije de Dubbelmonarchie met Oostenrijk op. Er bleef een rompstaat van Oostenrijk over.\nMen vroeg de Italianen om een wapenstilstand, maar dezen weigerden. Het Italiaanse leger zag zijn kans schoon en veroverde snel de voorheen verloren gegane gebieden terug en dreef de Oostenrijkers steeds verder terug. Doel was de stad Tri\u00ebst aan de Adriatische kust.\nNa afloop van de oorlog kregen de Italianen diverse regio's toebedeeld, waaronder het Duitstalige Zuid-Tirol. Maar de Italianen vonden dat zij te weinig hadden gekregen tijdens de onderhandelingen in het Franse Versailles. De Italiaanse onderhandelaar Orlando liep zelfs boos weg uit de onderhandelingen. Het fascisme was daarna snel geboren in Itali\u00eb en al in de jaren twintig kwam Mussolini aan de macht.\nMet de val van Oostenrijk-Hongarije wisten de Duitse generaals Hindenburg en Ludendorff dat het afgelopen was. Het moreel in het Duitse leger zakte tot een dieptepunt, te meer omdat de geallieerden met de Oostenrijkers overeen waren gekomen dat men troepen vrij mocht verplaatsen over het grondgebied: de hele Duitse zuidelijke landsgrens lag hiermee onder gevaar van invasie door de geallieerden. Bovendien waren de Duitse offensieven een maand of twee eerder vastgelopen en bood de huidige situatie niets aan uitzicht op een overwinning.\nDe Duitse legers hadden uiteindelijk aan alles gebrek en er dreigde revolutie.\nBij monde van generaal Wilhelm Groener lieten zij de keizer weten dat zij niet langer op de trouw van het Duitse leger konden rekenen. Een verstijving van de weerstand in Vlaanderen was maar schijn: er was aan alles gebrek, tot uniformen toe. De Duitsers begonnen zich terug te trekken uit Belgi\u00eb en gaven uiteindelijk zelfs gebieden op die men vier jaar lang had bezet. De geallieerden boekten immense terreinwinsten.\nDe Duitse marineleiding plande een laatste slag tegen de Britse vloot: al was er niets meer mee te winnen. Maar de betrokken zeelieden en mariniers wisten inmiddels dat dit totaal zinloos was en voelden zich niet meer geroepen om voor een verloren oorlog nog het leven te laten. Een rebellie van matrozen in de Noord-Duitse havensteden brak uit en sloeg over naar het hele land. De Duitse revolutie was begin november 1918 uitgeroepen waarbij uiteindelijk de monarchie werd afgeschaft en de Duitse republiek werd uitgeroepen; de keizer vluchtte naar Nederland waar hij in 1941 overleed. Onderhandelingen, gevoerd door burgers, vonden plaats, en een wapenstilstand werd overeengekomen. De wapenstilstand werd op 11 november 1918, om 5 uur 's\u00a0ochtends getekend door de Franse bevelvoerder Ferdinand Foch en de Duitse delegatie, maar ging pas in om 11 uur. Tijdens deze laatste zes uur vielen langs beide kanten nog vele slachtoffers, terwijl de overgave al ondertekend was. Dat de overgave getekend werd door burgers en niet door militaire autoriteiten is zeer belangrijk: de nazi's maakten van dit feit later gebruik door de nederlaag te wijten aan \"een dolksteek in de rug van de troepen door rode elementen\". Dit verhaal zou in omloop blijven als de dolkstootlegende.\nIn 1919 volgde het Verdrag van Versailles.\nHet oostfront.\nOndanks de mobilisatietijd van 42 dagen die het Schlieffenplan aan de Russen toerekende, vielen twee Russische legers reeds in augustus 1914 Oost-Pruisen binnen. Eenheden van de Russische cavalerie maakten zich schuldig aan talloze misdaden gericht tegen Oost-Pruisische burgers (de \"Kosakengreuel\"). Tegelijkertijd trokken de Russen de Oostenrijkse provincie Galici\u00eb binnen. Vooral de opmars in Galici\u00eb was in het begin succesvol. Na aanvankelijke paniek werden de legers door de nieuwe bevelhebbers Paul von Hindenburg en Erich Ludendorff bij Tannenberg en de Mazurische Meren in augustus en september 1914 verslagen. Bij deze veldslagen hield het hele tweede Russische leger op te bestaan.\nAan het oostfront kwamen ook loopgraven voor, maar deze lagen verder uit elkaar en hadden het karakter van een tijdelijke verdedigingslinie. Er waren gewoon niet genoeg troepen om het 1200\u00a0km lange front op deze wijze te bezetten. De Duitsers gebruikten hier voor het eerst gifgas (traangas) tegen de Russen. Na de slag bij Lemberg namen de Russen grote delen van Galici\u00eb in. Gedurende de winter 1914/1915 en het voorjaar leverden Russische en Oostenrijkse troepen enkele malen slag in de Karpaten. De Duitsers kwamen hierop hun Oostenrijks-Hongaarse bondgenoten te hulp.\nIn het voorjaar van 1915 besloot de Duitse generale staf, omdat het westfront toch muurvast zat, om troepen naar het oostfront over te brengen. Tegelijkertijd bleek de Russische industri\u00eble basis te smal om de troepen van een constante stroom van kleding, voedsel, wapens, munitie, transportmiddelen en andere noodzakelijkheden te voorzien. Een groot offensief van de Centralen leidde tot een doorbraak. Op 5 augustus werd Warschau ingenomen. Midden 1915 waren de Russen hierdoor uit Polen verdreven. Ook het gebied dat nu Litouwen en zuidelijk Letland is, kwam in Duitse handen. Deze gebeurtenis raakte in Rusland bekend als de \"grote terugtocht\" en in Duitsland als de \"grote opmars\".\nDe Russen organiseerden in 1916 nog het Broesilovoffensief tegen de Oostenrijkers in Galici\u00eb. Deze aanval leverde aanvankelijk een spectaculair succes op, maar opnieuw kwamen de Duitsers de Oostenrijkers te hulp. Roemeni\u00eb koos in 1916 de zijde van de geallieerden, maar werd desondanks door Duitsland, Oostenrijk en Bulgarije binnengevallen en bezet. De Russische offensieven liepen uiteindelijk vast met grote verliezen aan mensenlevens. De Russische oorlogsindustrie breidde zich snel uit, waardoor de uitrusting van de Russische legers werd verbeterd, maar voedseltekorten in de grote bevolkingscentra leidden tot onrust.\nIn Rusland volgen de revoluties van 1917, waarna de communisten met de Duitsers begonnen te onderhandelen. De Russische legers waren inmiddels uiteengevallen en de Duitsers bezetten zonder slag of stoot Oekra\u00efne en het gebied dat nu noordelijk Letland en Estland is. De communisten sloten ten slotte de Vrede van Brest-Litovsk met de Duitsers, die hierdoor de beschikking kregen over een keten van vazalstaten en de handen vrij kregen in het westen. Na de wapenstilstand moesten deze gebieden echter ontruimd worden en bij het Verdrag van Versailles werd de Vrede van Brest-Litovsk nietig verklaard. Tevens moest al het in beslag genomen Russische en Roemeense goud worden teruggegeven.\nDe Balkan.\nOostenrijk-Hongarije, dat de oorlog tegen Servi\u00eb begonnen was, trachtte dit land drie keer te bezetten. Drie keer werden de Habsburgers teruggedreven. In 1915, na de toetreding van Bulgarije en Turkije tot de Centralen werd Servi\u00eb vanuit Oostenrijk-Hongarije en Bulgarije onder Duitse supervisie bezet. Bulgarije gaf er overigens daarna de brui aan. Zoals een generaal zei: \"We hebben wat we willen (Macedoni\u00eb), wij doen niets meer.\" De laatste Servische en geallieerde troepen werden naar Korfoe en Thessaloniki verdreven. De laatste stad werd door de Bulgaren omsingeld. In de herfst van 1918 landden de geallieerden echter een groot leger bij Thessaloniki en slaagden er in september 1918 in om door te breken en Bulgarije te verslaan. In Servi\u00eb rukten ze op naar de Donau, terwijl Britse troepen langs de kust naar Istanbul oprukten.\nItali\u00eb.\nItali\u00eb was voor de beloften van de geallieerden gezwicht. De Centralen zagen dit als verraad, aangezien Itali\u00eb met Oostenrijk en Duitsland de Driebond had. Maar Itali\u00eb was meer een last dan een steun; het economisch zwakke land moest door het Verenigd Koninkrijk van steenkool en krediet worden voorzien, en de Italiaanse soldaten moesten steeds worden geholpen door Franse soldaten. Bovendien keken de Italianen niet verder dan de Oostenrijkse gebieden die hun toe zouden komen. De Pi\u00ebmontezen weerden zich kranig, maar bij de Zuid-Italiaanse troepen ontbrak de motivatie om te vechten.\nDe strijd die Itali\u00eb voerde tegen Oostenrijk-Hongarije in de Eerste Wereldoorlog wordt ook wel \"de witte oorlog\" genoemd. De reden hiervoor is dat de oorlog zich grotendeels in de Alpen afspeelde. Het Italiaanse leger stond onder bevel van de beruchte maarschalk Luigi Cadorna.\nToen Itali\u00eb plotseling overliep naar de Entente, was Oostenrijk-Hongarije al bijna een jaar in oorlog. Het grootste gedeelte van hun leger vocht 1.200 kilometer verderop tegen de Russen, in de noordoostelijke Oostenrijkse provincie Galici\u00eb. Ook was er nog een front tegen Servi\u00eb. Door die oorlogsinspanningen waren in de Italiaans-Oostenrijkse grensregio weinig Oostenrijkse troepen beschikbaar.\nWel was er een garnizoen achtergebleven bij de Italiaanse grens en ook was door de jaren heen de grens meermalen versterkt, omdat de Oostenrijkers de Italianen altijd al hadden gewantrouwd.\nNa de oorlogsverklaring werden de hier gestationeerde troepen aangevuld met reservisten; in allerijl opgetrommelde mensen uit de streek. Jongemannen die training ontbeerden, laat staan gevechtservaring hadden, boeren en oudere mannen. De oudere mannen (onder wie veteranen), onder wie vijftigers geen uitzondering waren, konden vanwege hun leeftijd niet meer worden opgeroepen voor militaire dienst. Omdat er echter sprake was van acute dreiging, werden deze mensen toch ingezet om het land te verdedigen.\nOndanks de samenstelling van het leger waren deze Oostenrijkers goed gemotiveerd en vastberaden de Italianen buiten de landsgrenzen te houden. Bovendien kenden zij het gebied op hun duimpje. De Italianen hadden als enige voordeel hun grote numerieke overwicht. Het grootste deel van het Italiaanse leger was niet gemotiveerd en ook het terrein werkte in het nadeel van de Italianen. Ze moesten namelijk versterkte berghellingen innemen aan de Oostenrijkse kant van de grens. Bovendien leed het Italiaanse leger onder de incompetentie en koppigheid van Cadorna.\nToen de Italianen hun leger gemobiliseerd hadden, hadden de Oostenrijkers zich al verschanst in de (versterkte) stellingen op de bergflanken en -toppen van de Alpen (waarbij hellingpercentages van 30-40 procent geen uitzondering waren).&lt;br&gt;\nOmdat Itali\u00eb delen van K\u00fcstenland (inclusief Tri\u00ebst) en Tirol wilde innemen, gaf Cadorna het bevel de stellingen aan te vallen. Doordat de infanterie niet goed werd ondersteund door artillerie (omdat er te weinig artilleriedivisies waren) en omdat de Italianen ten opzichte van de Oostenrijkers een slechte positie hadden, verliepen de aanvallen voor de Italianen desastreus. Toch gaf Cadorna steeds weer het bevel te blijven aanvallen, iets wat de toch al gebrekkige motivatie van de soldaten geen goed deed. Ook probeerden de Italianen de Oostenrijkse stellingen te omzeilen door tunnels in de bergen te graven. De Oostenrijkers spoorden de Italiaanse tunnels echter op met behulp van geofonen. Hierna groeven zij tunnels tot onder de Italiaanse, om die vervolgens op te blazen.\nToen het Oostenrijkse bergleger aangevuld werd met overgeplaatste soldaten van andere fronten en hulp van het Duitse leger kreeg, waarin onder andere Erwin Rommel dienstdeed, ging het nog sneller bergafwaarts met het Italiaanse leger.\nDe gevechten concentreerden zich rond de rivier de Isonzo waar in totaal twaalf slagen zouden worden geleverd. De Italiaanse tactiek bestond uit gesloten formaties die richting de stellingen van de vijand werden gestuurd. Na elf hopeloze slagen was het moreel van de Italianen tot een dieptepunt gezakt.\nZelfs in vergelijking met de geallieerde troepen aan het westfront was de uitrusting, rantsoenering, opleiding en betaling van de troepen van een dramatisch laag niveau. Cadorna's maatregelen tegen het dalende moreel werkten echter averechts. Hij voerde onder andere de Romeinse straf van het decimeren weer in en het aantal executies was hoog. Door dit lage moreel kwam de Oostenrijks-Hongaarse tegenaanval extra hard aan; op 24 oktober 1917 viel Oostenrijk-Hongarije gesteund door de Duitsers aan in wat de slag bij Caporetto zou gaan heten. De Duitsers gebruikten ook hier gifgas van op de slag bij Verdun gelijkende proporties. De Italiaanse verdediging was niet berekend op zo'n heftige aanval en moest 25 kilometer prijsgeven. Cadorna wilde niet toegeven dat er een fout was gemaakt en het Italiaanse opperbevel wachtte een week met een bevel voor terugtrekken. Door het enorme verlies aan manschappen en algemeen falen dwongen de Britten en de Fransen Cadorna zijn positie af te staan aan Armando Diaz. Pas toen Oostenrijk-Hongarije, mede door interne problemen, uiteindelijk in elkaar gestort was en er nauwelijks meer tegenstand werd geboden konden de Italianen delen van Tirol en Sloveni\u00eb bezetten.\nHet grote aantal slachtoffers zorgde tijdens de oorlog al voor een sterke revolutionaire sfeer onder de soldaten (vooral communistisch). Na de oorlog ontstond grote maatschappelijke onvrede over de geleden slachtoffers en slechte economie, ook vond men dat de geallieerden hun beloften niet waren nagekomen en niet alle beloofde gebieden aan Itali\u00eb had toegewezen bij het Verdrag van Versailles. Dit zou uiteindelijk leiden tot de opkomst van de fascisten en Benito Mussolini in 1922.\nHet Midden-Oosten.\nVoordat de oorlog uitbrak, had het Ottomaanse Rijk goede contacten met onder andere de Britten en de Duitsers, die hen sporadisch hadden geholpen in de oorlogen tegen het Russische Rijk. Het Ottomaanse Rijk werd toen geregeerd door het driemanschap van de Jonge Turken. De Russen en de Britten kozen er echter voor om deze keer samen te werken. Enver Pasja, de meest invloedrijke Jonge-Turk, had een sterke voorkeur voor Duitsland en een grote afkeer van het Russische Rijk, dat het Ottomaanse Rijk in de Balkan, de Krim en de Kaukasus zo had vernederd in de voorgaande decennia. Op 2 augustus 1914 tekenden de Turken en Duitsers een geheime overeenkomst en op 5 november verklaarden de Turken de geallieerden de oorlog. De leiding van het Ottomaanse Rijk zag de oorlog als de laatste kans om de aan Rusland verloren gebieden rond de Zwarte Zee terug te nemen.\nDe Turken streden op vier fronten. In het westen van het Rijk werden bij de Slag om Gallipoli enkele aanvallen van Britten en Fransen op het schiereiland Gallipoli met succes afgeweerd. In het Midden-Oosten werd een felle strijd geleverd tegen het Verenigd Koninkrijk en de door hen gemobiliseerde nationalistische Arabische strijders. De Britten vielen met deze legers, die naast Britse onderdanen en Arabieren voornamelijk uit islamitische Indi\u00ebrs bestonden, meermaals olierijke locaties in Zuid-Perzi\u00eb en Irak aan, en openden daarnaast een front in Palestina, vanuit hun bases in Egypte. De Kaukasusveldtocht tegen Rusland was misschien wel de zwaarste voor het Ottomaanse Rijk; ook hier werd strijd geleverd om olievelden, die van Azerbeidzjan. In het noorden van Perzi\u00eb streden de Ottomanen, samen met de Turkstalige volken van Perzi\u00eb en met hulp van Duitse en Zweedse officieren, tegen de legers van de Russen en de Britten. Het doel van de strijdende partijen was om de olievelden van Perzi\u00eb zeker te stellen. Het Ottomaanse Rijk had daarnaast nog de doelstelling om zo een landverbinding te maken naar de Turkse volkeren van Centraal-Azi\u00eb en China.\nDe Ottomanen riepen op Duits aandringen een jihad uit tegen de geallieerden, om zo te proberen de steun van de Arabieren en andere moslims te vergaren. Dit had echter weinig succes. De Arabieren waren ontevreden over de Turkse overheersing en er werd hun onafhankelijkheid beloofd door de geallieerden als zij mee zouden strijden tegen de Turken.\nDe Britten, met name Thomas Edward Lawrence ('Lawrence van Arabi\u00eb'), wisten Hoessein bin Ali, de Sjarief van Mekka in Arabi\u00eb, over te halen om aan hun zijde mee te vechten. De Arabieren en de Britten verdreven de Turken tijdens de zogenaamde Arabische opstand.\nOok aan de andere zijde van het Arabisch Schiereiland trachtten de Britten de Turkse macht aan te tasten door middel van de Mesopotamische Campagne. In 1914 liep de formeel aan de Turken ondergeschikte sjeik van Koeweit naar de Britten over en werd Basra ingenomen. In 1915 begon generaal Charles Vere Ferrers Townshend een gestage opmars naar Bagdad, die echter bij Ctetisphon werd gestuit waarna Townshend met zijn leger in Kut-al-Amara werd belegerd door Turkse troepen geleid door de Duitse maarschalk Von der Goltz, en zich uiteindelijk in april 1916 moest overgeven. De Britten zagen dit als een smadelijke nederlaag die gewroken moest worden, en in december 1916 rukte een nieuwe legermacht onder generaal Frederick Stanley Maude richting Bagdad op. Op 11 maart 1917 viel Bagdad maar daarna stokte de opmars: aanvankelijk door sterke Turkse weerstand en nadien door desinteresse van het opperbevel in dit krijgstoneel. Pas in oktober 1918 hervatte de opmars zich in de wetenschap dat er over een wapenstilstand werd onderhandeld en met het doel zo veel mogelijk gebied te bezetten en de onderhandelingspositie te versterken. In twee dagen werd 120\u00a0km opgerukt, het Turkse leger werd definitief verslagen, en op 14 november 1918 werd, terwijl de wapenstilstand al was ingegaan, Mosul bezet.\nIn de Kaukasus streden de Turken met wisselend succes tegen Rusland. Veel Armeni\u00ebrs, een van de grootste bevolkingsgroepen in het oosten van het Rijk, sloten zich aan bij de Russen in de hoop een eigen nationale staat te kunnen stichten. De Turkse legerleiding vertrouwde de Armeni\u00ebrs hierdoor tijdens de oorlog zo weinig, dat ze de deportatie van de gehele Armeense bevolking naar de Syrische woestijn bevalen. Dit leidde tot de Armeense genocide, die naar schatting 500.000 tot 1,5 miljoen slachtoffers maakte. Na de Russische Revolutie heroverde het Turkse leger delen van Oost-Anatoli\u00eb die sinds de Vrede van San Stefano van 1878 door Rusland gecontroleerd werden. Het wantrouwen van de Turkse overheid tegenover etnische en religieuze minderheden leidde ook tot Griekse Genocide tegen de Pontische Grieken, de Assyrische Genocide tegen de Suryoye en de grote hongersnood van het Libanongebergte tegen Druzen en Maronieten.\nNa de oorlog werd het gebied opgedeeld in verscheidene protectoraten. Frankrijk, het Verenigd Koninkrijk en Rusland kregen elk een deel van het Midden-Oosten, en Turkije zelf werd in 1920 bij het Verdrag van S\u00e8vres opgedeeld onder de Grieken, Russen, Italianen, Armeni\u00ebrs, Fransen en Britten. De oorlog in het Midden-Oosten zette zich echter voort in de vorm van meerdere onafhankelijkheidsoorlogen, zoals de Turkse Onafhankelijkheidsoorlog die het Verdrag van S\u00e8vres ongeldig maakte.\nAfrika en Azi\u00eb.\nDuitslands bescheiden koloniale rijk werd relatief gemakkelijk ontmanteld. Overal waren de Duitsers numeriek ver in de minderheid en afgesneden van hun moederland. Duits Togoland, Kameroen en Duits-Zuidwest-Afrika werden in 1914 en begin 1915 al door de geallieerden bezet. Een leger van 60.000 Japanners omsingelde het kleine Duitse garnizoen van Kiautschou. Ook verscheidene Pacifische eilanden werden door de Japanners bezet, terwijl de Britten vanuit Australi\u00eb Keizer Wilhelmsland en de Salomonseilanden bezetten.\nChina verklaarde Duitsland de oorlog en stuurde duizenden arbeiders naar de loopgraven voor ondersteunend werk. Japan heeft na de bezetting van de Duitse koloni\u00ebn en concessies geen man naar het front gestuurd, maar stelde wel een ultimatum aan China (de geallieerden floten Japan overigens terug). Het toewijzen van de Duitse concessies in China aan aartsvijand Japan is Woodrow Wilson door de Chinezen, en ook door veel Amerikanen, bijzonder kwalijk genomen.\nSlechts in Duits-Oost-Afrika, het latere Tanzania, hielden de Duitsers onder leiding van Paul von Lettow-Vorbeck stand tot na de wapenstilstand van 1918.\nDe Spaanse griep.\nIn 1918 verspreidde zich een griepgolf over de wereld. Het bestaan hiervan werd bekend via de Spaanse media die begonnen te berichten over een griepgolf waaraan mensen stierven. Hierdoor was de griep al snel bekend als de Spaanse griep. Deze griepgolf bleek afkomstig van de Amerikaanse troepen die naar Europa waren gezonden. De Amerikanen besmetten ook andere legerkorpsen: de Britten, de Fransen en uiteindelijk ook de Duitsers. Toen de troepen na de oorlog terugkeerden, verspreidde de griep zich door de feestelijke parades waarin de troepen onthaald werden.\nIn tegenstelling tot de meeste ziekten werden door de Spaanse griep niet alleen kleine kinderen en bejaarden, maar ook personen in de leeftijd van 20 tot 40 jaar dodelijk getroffen. Bovendien was de weerstand van veel personen ondermijnd. Conservatieve schattingen gaan ervan uit dat deze pandemie 20 miljoen doden eiste, hogere schattingen gaan tot 100 miljoen. Wanneer men deze slachtoffers meetelt als doden ten gevolge van de Eerste Wereldoorlog, komt het totale dodental hoger uit dan de Tweede Wereldoorlog, waarmee dit het dodelijkste conflict zou zijn dat de mensheid ooit kende.\nGevolgen.\nDe oorlog had naast de direct aangerichte schade een groot aantal staatkundige, economische en maatschappelijke gevolgen. De wereld van v\u00f3\u00f3r de 'Grote Oorlog' was voor altijd verdwenen. De eeuwenlange wereldwijde suprematie van Europa was voorbij. Het 19e-eeuwse optimistische vooruitgangsgeloof had plaats gemaakt voor cultuurpessimisme.\nSlachtoffers.\nEen direct gevolg van de strijd betrof uiteraard de verwoesting van het leven van vele mensen in de betrokken gebieden. Miljoenen jonge mannen (in de oorlogvoerende staten een groot gedeelte van de generatie 16- tot 30-jarigen) hadden het leven gelaten als dienstplichtig of vrijwillig militair, velen waren verminkt voor het leven en miljoenen burgers waren vluchteling geworden. Onderstaand kaartje laat zien hoeveel soldaten per oorlogvoerend land op de been werden gebracht en hoeveel dodelijke slachtoffers er vielen. In de aantallen aangegeven voor Engeland zijn tevens de gebieden meegeteld die destijds deel uitmaakten van het Britse Rijk.\nHiernaast stierven er in de Eerste Wereldoorlog miljoenen dieren (paarden, ezels, maar ook olifanten, honden en postduiven), die in werden gezet voor onder andere transport en communicatie: auto's waren er nog maar betrekkelijk weinig. Voor hun is in 2004 in het Hyde Park in Londen het Animals in War Memorial neergezet.\nStaatkundig.\nDe Eerste Wereldoorlog heeft de kaarten van zowel Europa als de wereld grondig door elkaar geschud. Nieuwe staten ontstonden in Europa en het Midden-Oosten. Uit de nieuwe grenzen zouden nog talloze internationale conflicten voortvloeien. In Rusland was het communisme aan de macht gekomen en zou de Sovjet-Unie ontstaan. Polen herwon zijn onafhankelijkheid en de Baltische Staten werden opgericht. Het Duitse keizerrijk werd vervangen door de wankele Weimarrepubliek. De Oostenrijks-Hongaarse dubbelmonarchie was verdwenen. De Balkan viel uiteen in losse staten, waaronder het Koninkrijk der Servi\u00ebrs, Kroaten en Slovenen (in 1929 omgedoopt tot Koninkrijk Joegoslavi\u00eb). Het Ottomaanse Rijk ruimde plaats voor de Republiek Turkije. Palestina werd door de Britten bezet en in 1922 omgevormd tot Brits Mandaatgebied. E\u00e9n enkele oorlog maakte zo een einde aan vier eeuwenoude dynastieke rijken: de Romanovs (1917), de Habsburgers (1918), de Hohenzollern (1918) en de Osmanen (1923). Europa was door de oorlog verzwakt geraakt. Later, na de Tweede Wereldoorlog, zouden de Sovjet-Unie en de Verenigde Staten de leiding over de zwaarst getroffen staten op zich nemen.\nEconomisch en maatschappelijk.\nNaast de directe schade was ook de economische schade enorm. Landen als Frankrijk, Duitsland, Itali\u00eb en Groot-Brittanni\u00eb kampten met een enorme schuldenlast, terwijl vooral in de vroegere gevechtszones veel fabrieken etc. in puin lagen. Ook de neutrale landen hadden last van de oorlog. In Nederland ontstond een kolentekort waardoor de treindienst ingekrompen moest worden en de treintarieven verhoogd werden om het vervoer in te perken. De handel via de zee was gehinderd waardoor er allerlei tekorten ontstonden. Ook in Nederland werden burgers onder de wapenen geroepen om het leger te versterken.\nHet \"onschuldige Verlichte Europa\" van de 19e eeuw was verdwenen. Staten stelden zich hard tegen elkaar op. Douanetarieven werden ingevoerd of verhoogd, en in de jaren 30 devalueerden landen hun valuta zonder overleg met andere landen. Niet samenwerking, maar wantrouwen en antagonisme was het motto. Dit verergerde de Grote Crisis die van 1929 tot de jaren 30 duurde. Behalve op staatsniveau had dit ook op het niveau van de \"gewone man\" zijn werking. Autoritaire ideologie\u00ebn zoals communisme en fascisme kwamen op. Deze werden mede gevoed door verbitterde veteranen, die door hun ervaringen psychisch ontwricht waren en niet meer in de maatschappij pasten (zeker in de verliezende landen, die nog eens extra werden getroffen door de te hardvochtige vredesverdragen). Zij vonden hun heil in diverse knokploegen die zich lieerden aan politieke bewegingen. Voorbeelden waren de SA, Fasci di Combattimento, Pijlkruisers, de IJzeren Garde en de knokploegen van de KPD (Kommunistische Partei Deutschlands). Gematigden zaten klem tussen deze twee gewelddadige vuren. In veel landen werd de democratie dan ook door een autoritair regime vervangen. De knokploegen, bestaande uit verbitterde veteranen, gingen vechtpartijen aan met elkaar, met gematigden, of met eenieder wiens gezicht hun niet aanstond, dat maakte niet uit. Een aantal historici ziet hier een oorzaak voor de \"brutalisering\" van de samenleving (\"zinloos geweld\").\nArbeiders en soldaten uit koloni\u00ebn raakten \"ge\u00efnfecteerd\" met nationalisme en communisme. De \"superieure blanken\" gebruikten de hulpbronnen van de koloni\u00ebn om elkaar de hersens in te slaan. De kiem voor de latere bevrijdingsbewegingen als Vietminh en PKI werd zo gelegd.\nDe geallieerden legden de Centralen heel harde vredesvoorwaarden op. Grenzen werden vrij willekeurig getrokken, waarbij politieke belangen zwaarder wogen dan die van de mensen die er toevallig woonden. Behalve vluchtelingenstromen leverden de verdragen ook latente haat- en wraakgevoelens op. In de Tweede Wereldoorlog zouden deze hun uiting vinden. Het concept van de \"totale oorlog\" werd geboren.\nVakbonden werden beloond voor hun steun aan de oorlog met erkenning. Hetzelfde gold voor de strijders wat betreft het stemrecht: het algemeen enkelvoudig stemrecht (\u00e9\u00e9n man, \u00e9\u00e9n stem) en (later) vrouwenkiesrecht werden ingevoerd. Vrouwen hadden de open plaatsen in fabrieken en werkplaatsen moeten invullen. Dit leverde hun een vrijheid op die ze vroeger nooit hadden gehad. Ze beseften dat ze veel mannenwerk best zelf konden doen en kregen meer zelfvertrouwen. Vrouwen gaven na de oorlog hun positie niet op, waardoor het feminisme een enorme impuls kreeg. In Belgi\u00eb legde de oorlog ook de wantoestanden op taalgebied bloot. Franstalige officieren (achter het front) gaven bevelen aan Vlaamse soldaten aan het front. Dit gaf een impuls aan de taalstrijd.\nVerschillende soldaten werden omwille van hun Vlaamsgezindheid echter gestraft. Zo werden 10 frontsoldaten verbannen naar een tuchtcompagnie in Orne, Normandi\u00eb. Gekend als \"houthakkers van de Orne\" moesten ze dwangarbeid leveren in zeer moeilijke leefomstandigheden.\nVergeefs.\nHet was een oorlog die begon met de militaire tactieken van de Frans-Duitse Oorlog van 1870. Met charges van de cavalerie, massale inzet van de infanterie en al even massale als vergeefse bajonetaanvallen. Aan Franse kant was bijvoorbeeld deze tactiek uitentreuren beoefend. De naam voor deze tactiek (het \"Elan\" genaamd) van de aanval met grote groepen infanterie in een offensieve vorm luidde: \"Offensive \u00e0 Outrance\" (\"aanval tot het uiterste\"). Het was ook een oorlog die zou eindigen met de tactieken van de Tweede Wereldoorlog: in deze oorlog namen tanks en vliegtuigen voor het eerst deel aan de strijd. Maar het was bovenal de oorlog die een hele generatie Europeanen uit zou roeien. In totaal sneuvelden er door de strijd bijna negen miljoen militairen en \u00e9\u00e9n miljoen burgerslachtoffers. Daarnaast stierven door honger en ziektes nog bijna zes miljoen burgers.\nKeizer Wilhelm II schreef na de oorlog in zijn ballingsoord Doorn in zijn \"Kriegserinnerungen\":\nNaamgeving.\nDe Eerste Wereldoorlog wordt zo genoemd omdat hij algemeen gezien wordt als de eerste oorlog waar landen uit \"de hele wereld\" actief of passief bij betrokken waren. Dit is echter aanvechtbaar, omdat ook de Zevenjarige Oorlog in de 18e eeuw reeds in zowel Europa, Amerika als Azi\u00eb werd uitgevochten.\nHoewel later de veel grotere Tweede Wereldoorlog uitbrak, wordt de Eerste Wereldoorlog nog steeds ook wel de \"Grote Oorlog\" genoemd. De naam Eerste Wereldoorlog werd overigens al in 1920 gebruikt door luitenant-kolonel Repington in zijn boek \"The First World War 1914-18\"; hij voorzag al dat de Eerste Wereldoorlog een tweede uit zou lokken.\nOok de Franse generaal Foch zag dit aankomen: hij noemde het Verdrag van Versailles niet een vrede, maar \"een wapenstilstand voor 20 jaar\".\nOverlevenden.\nIn 2012 overleed de laatste veteraan uit de Eerste Wereldoorlog, de Engelse Florence Green. De oudste veteraan ooit was de 115-jarige Emiliano Mercado del Toro uit Puerto Rico, die in januari 2007 stierf.\nDienstweigeraars.\nEr waren ook mensen die uit gewetensbezwaren dienstweigerden.\nIn Nederland was er bijvoorbeeld het Dienstweigeringsmanifest 1915 en in de Verenigde Staten waren gewetensbezwaarde dienstweigeraars \"conscientious objectors\". Het betrof onder anderen de \"Hutterite\" broers Jacob, Michel en David Hofer en hun schoonbroer Jacob Wipf, de rooms-katholiek Ben Salmon (die ook door zijn eigen Amerikaanse kerk werd veroordeeld), Roger Baldwin (die de American Civil Liberties Union stichtte). Zij werden opgesloten en een aantal overleed - verwaarloosd en mishandeld - in gevangenschap. Van velen bleek de gezondheid na vrijlating aangetast."}
{"id": "4485", "revid": "298524", "url": "https://nl.wikipedia.org/wiki?curid=4485", "title": "Lijst van stripverhalen (per land)", "text": ""}
{"id": "4486", "revid": "75723", "url": "https://nl.wikipedia.org/wiki?curid=4486", "title": "Seizoen", "text": "Een seizoen of jaargetijde is een jaarlijks terugkerende periode van 3 maanden. Het tropisch jaar van de aarde is ingedeeld in 4 jaargetijden: lente, zomer, herfst en winter.\nOverigens vallen deze jaargetijden vooral in de gematigde tot hogere breedten samen met duidelijk te onderscheiden klimatologische periodes. In de tropen is het altijd zomer, of blijken de seizoenen op een heel andere wijze. In het oude Egypte onderscheidde men bijvoorbeeld maar drie seizoenen, en in Indonesi\u00eb kent men de droge en natte moesson.\nDe seizoenen ontstaan door de hellingshoek van de aardas ten opzichte van de as van haar baan rond de zon.\nBegin en einde.\nIn de astronomie begint een jaargetijde op het moment dat de zon op de keerkring of evenaar komt. Dat gebeurt op een nauwkeurig gedefinieerd tijdstip rond de 21ste van de maanden maart, juni, september en december dat van jaar tot jaar een dag kan verschillen. In schrikkeljaren valt het begin van een seizoen veelal een dag eerder.\nIn de meteorologie wordt met administratieve seizoenen gewerkt die men laat beginnen op de eerste dag van maart, juni, september en december. Men spreekt in dat geval van de \"meteorologische lente, zomer, herfst en winter\".\nVoor afbeeldingen van de vier jaargetijden (in onder andere de Friese staartklok) worden godinnen gebruikt. Flora als godin van de lente, de zomer wordt uitgebeeld door Ceres, de herfst door Pomona of Bacchus en Vesta met het vuur voor de winter.\nAndere betekenissen.\nHet woord seizoen wordt in veel situaties in een andere betekenis gebruikt. Men spreekt dan steeds van seizoen, nooit van jaargetijde.\nSpreekt een reisbureau of hotel van \"het\" seizoen of het \"hoogseizoen\", dan bedoelt men ongeveer de periode van juni tot september, de tijd waarin de meeste mensen op vakantie gaan. Soms onderscheidt men het \"zomerseizoen\" en het \"winterseizoen\". Het laatste is dan omstreeks de jaarwisseling. Deze seizoenen hebben geen vast gedefinieerde begin- en einddatum. \nAndere seizoenen zijn: voetbalseizoen, schaatsseizoen, orkaanseizoen, bloeiseizoen enz. Het betreft hier steeds een deel van het jaar waarin bepaalde natuurverschijnselen voorkomen of bepaalde activiteiten geschieden.\nOneigenlijke seizoenen.\nEr zijn ook contexten waarin het woord \"seizoen\" niets meer te maken heeft met een jaargetijde, maar eerder een groot deel van het jaar, soms zelfs een heel jaar, omvat.\nOmroep.\nZie Seizoen (omroep).\nVerenigingen.\nBij sommige verenigingen duurt een seizoen een heel jaar, van (ongeveer) september tot augustus. Soms ook (ongeveer) van september tot juni, waarbij de tijd van de zomervakantie, waarin er weinig activiteiten zijn, niet tot het seizoen wordt gerekend. Een dergelijk seizoen is dus hetzelfde als een schooljaar.\nVoetbal.\nBij de planning van een voetbalcompetitie loopt een seizoen van augustus tot en met juni van het volgende jaar. De vakantietijd valt buiten het seizoen.\nWielersport.\nIn de wielersport is een seizoen de periode van het jaar waarin wielerwedstrijden verreden worden. Het seizoen kan specifiek betrekking hebben op het wegwielrennen (doorgaans van maart tot en met oktober) en het veldrijden.\nTrivia.\nMuziek.\nDe jaargetijden zijn een geliefd onderwerp in de muziek. Vivaldi heeft \"Le quattro stagioni\" gecomponeerd, Joseph Haydn schreef het oratorium \"Die Jahreszeiten\" en Dream Theater is bekend door hun \"Change of Seasons\". De Nederlandse componist Kees Vlak schreef een hele cyclus van werken voor jeugdblaasorkesten, die onder de titel \"The Four Seasons\" samengevat zijn.\nAan Vivaldi's werk refereert ook het multi-instrumentalisten ensemble \"Quattro Stagioni\" van Cornelius Buser, J\u00fcrg Mosimann, Paul Ragaz en Walter Th\u00f6ni die onder andere (volks-)muziek uit diverse landen speelt.\nDe Four Seasons was een Amerikaanse popgroep, bestaande uit vier man.\nVoedsel.\nEen bekende pizzanaam is de \"Quattro Stagioni\" (=vier jaargetijden). De naam is ontleend aan de ingredi\u00ebnten zoals tomaten, mozzarella, champignons, olijven, artisjokken, basilicum, peper, zout, die in Itali\u00eb bijna het hele jaar door voorradig zijn."}
{"id": "4487", "revid": "264532", "url": "https://nl.wikipedia.org/wiki?curid=4487", "title": "Lente", "text": "De lente of het voorjaar is een van de vier seizoenen. De lente volgt op de winter en wordt gevolgd door de zomer. Tijdens de lente worden in de noordelijker streken van het noordelijk halfrond de bomen veel groener en gaan veel planten bloeien; geleidelijk wordt het warmer en wordt de kans op vorst kleiner.\nDe astronomische lente begint op het noordelijk halfrond (meestal) op 20 maart en eindigt (meestal) op 21 juni. Op het zuidelijk halfrond begint de astronomische lente meestal op 22 september. De meteorologische lente begint al op 1 maart.\nNaam.\nHet woord \"lente\" is een oude afleiding van \"lang\" en heeft betrekking op het lengen van de dagen (\"lengte\"). Het is verwant aan het Duitse \"Lenz\" en het Engelse \"lent\", de veertig dagen durende vastentijd voor Pasen.\nAstronomische lente.\nBepaling.\nHet begin en einde van de lente (20 of 21 maart - 20 of 21 juni) is bepaald op basis van een afspraak. Astronomisch gezien begint de lente als de dag en de nacht even lang zijn. Deze lentenachtevening treedt op rond 20 maart op het noordelijk halfrond en rond 23 september op het zuidelijk halfrond. De zon gaat dan door het lentepunt en de dag en de nacht zijn ongeveer even lang. Tijdens de lente worden de dagen steeds langer. De lente eindigt met de zomerzonnewende (rond 21 juni op het noordelijk halfrond en 21 december op het zuidelijk halfrond). Dat is het moment dat de zon de grootste noordelijke declinatie bereikt.\nBegin van de lente.\nAanvangstijdstippen van de astronomische lente op het noordelijk halfrond tussen 2001 en 2030:\nDe aangegeven tijd is de Midden-Europese tijd. Op het zuidelijk halfrond begint op deze data de herfst, zie daar voor het begin van de lente op het zuidelijk halfrond.\nMeteorologische lente.\nBepaling.\nEen van de eerste internationale weerorganisaties onder leiding van de Duitse keurvorst Karl Theodor, de Societas Meteorologica Palatina, besloot in 1780 om steeds drie opeenvolgende kalendermaanden als \u00e9\u00e9n seizoen te beschouwen. Seizoenen konden zo beter met elkaar vergeleken worden. Sindsdien duurt de \"meteorologische lente\" op het noordelijk halfrond van 1 maart tot en met 31 mei. Op het zuidelijk halfrond begint de meteorologische lente volgens de klimatologische indeling op 1 september en eindigt op 30 november.\nWeerextremen.\nNederland.\nDe koudste lente die door het KNMI in Nederland is geregistreerd sinds 1706 was die van het jaar 1962. De gemiddelde temperatuur bedroeg toen 6,7 graden. Het warmste voorjaar was dat van 2007, met een gemiddelde temperatuur van 11,7 graden. Normaal is de gemiddelde temperatuur in het voorjaar 9,5 graden (dit alles gemeten in De Bilt).\nOok de hoeveelheid regen kan in de lente veel vari\u00ebren. In 1983 viel de meeste regen van die eeuw, namelijk 289\u00a0mm. In 1996 viel slechts 61\u00a0mm. Daarnaast kan de hoeveelheid zon in de lente ook sterk vari\u00ebren. De somberste lente dateert uit 1983 met 310 uren zon, de zonnigste lente heeft 2011 op zijn naam staan met 686 zonuren.\nFeesten en rituelen tijdens de lente.\nDe lente wordt veelal geassocieerd met vruchtbaarheid en voedselproductie. In Europa worden in de lente de eenjarige voedselgewassen gezaaid. Door de effecten van de lente op de natuur wordt de lente vanouds gevierd met vruchtbaarheidssymbolen. Restanten hiervan zijn te zien in symbolen als de meiboom, de paashaas en zijn eieren, en de stok met het haantje bovenaan tijdens Palmpasen.\nDe componist Igor Stravinsky gaf deze gebruiken in het vermeende prehistorische Rusland vorm in het balletstuk \"Le Sacre du printemps\", dat gaat over een mensenoffer tijdens de lente. De Faberg\u00e9-eieren zijn beroemd. Ze zijn gemaakt voor de Russische tsaren, de moderne varianten worden in een fabriek gemaakt. De c\u0103lu\u0219ari en morris dance zijn afgeleid van voorchristelijke vruchtbaarheidsrituelen.\nIn de Griekse mythologie hoort de Horae Eunomia (die ook wel Thallo genoemd wordt) bij de lente, de jeugd en de bloemen. Zij is een dochter van Zeus en Themis. Aphrodite Pandemos is de lentegodin. In Brauron werden lentefeesten gevierd, men danste de \"berendans\", waarbij kinderpriesteresjes gehuld in saffraangele gewaden dansten ter ere van een berin, die volgens de mythe door Orestes en Iphigenia zou zijn gedood. Degene die aan de lentefeesten van de mysteriecultus van Eleusis hadden deelgenomen, konden hun verdere wijding ontvangen bij gelegenheid van de grote mysteri\u00ebn in de maand \"Bo\u00ebdromion\" (omstreeks het begin van oktober).\nOstara of Eostre is volgens Jacob Grimm de lentegodin van de Germanen, het Engelse \"easter\" is afgeleid van Eostre. Het aanbreken van de lente betekende het einde van de \"Wilde Jacht\". Ostara staat voor het oosten, denk ook aan het Duitse \"Ostern\". Ook in Caminel worden elk jaar lentefeesten gevierd en in Schagen is de \"Paasveetentoonstelling\" (ook wel \"Paasvee\") bekend en berucht.\nVan 4 april tot 10 april vierden de Romeinen de \"Megalensia\" ter ere van de vruchtbaarheidsgodin Cybele. Van 12 april tot 19 april vierde men de \"Cerealia\" voor de godin Ceres. Op 15 april werd \"Fordicidia\" gevierd voor Maia. Ook vierde men van 28 april tot en met 3 mei de \"Floralia\" voor de moedergodin Bona Dea (later Maia). Op 14 mei wierpen de Vestaalse maagden 27 biezenpoppen in de Tiber.\nOp 27 april wordt in Nederland Koningsdag gevierd met o.a. vrijmarkten en optochten die in sommige plaatsen op de avond van 26 april gehouden worden.\nBeltane, Meierblis en Walpurgisnacht worden gevierd op 30 april.\nOp 1 mei is er het Engelse \"May Day\" en de Dag van de Arbeid. In de middeleeuwen ontstond in Itali\u00eb het gebruik om de maand mei toe te wijden aan de Heilige Moedermaagd Maria, \"de Moeder Gods\".\nDe rooms-katholieke traditie kent tijdens de lente de vastenperiode, die begint op Aswoensdag en eindigt met Pasen. De Vasten wordt voorafgegaan door de Vastenavond. Naast Pasen kent de christelijke traditie ook de \"Goede Week\"; drie dagen voor het paasweekend, Witte Donderdag, Goede Vrijdag en Stille Zaterdag. Het christelijke Pasen is ge\u00efnspireerd op het joodse \"Pesach\" en het vroegere lentefeest, hoewel met een nieuwe symboliek rond de kruisiging en wederopstanding van Jezus. Pesach is het joods lentefeest, vrijheidsfeest of matzefeest.\nDe Oosters-Orthodoxe Kerk verbindt het woord \"Pascha\" met het Griekse \"Pascho\" (dat \"lijden\" betekent). Daarmee gaf men een christelijke betekenis aan Pasen. 'Pascha' is echter de Hebreeuwse naam voor het christelijke paasfeest. De seculiere versie van Pasen wordt gekenmerkt door symbolen van nieuw leven, zoals (gekleurde/geverfde) eieren. Ook de paashaas hoort bij dit feest.\nBinnen het hindoe\u00efsme wordt omstreeks Pasen de Holi-Phagwa gevierd. Op Bali wordt Nyepi gevierd, de dag ervoor wordt veel lawaai gemaakt tijdens Ogoh-Ogoh. Ook het Chinees nieuwjaar is een lentefeest, dit wordt gevierd met de draken- en leeuwendansen.\nNoroez is het begin van het nieuwe jaar in Iran en Afghanistan en wordt gevierd rond 21 maart, het dateert van voor de komst van de islam. Het is een feest waarvoor de huizen grondig worden schoongemaakt en versierd met bloemen, eieren, slingers en allerlei mooie voorwerpen. Als \"Hadji Firoez\" vermomde, zwart geschminkte troubadours met felgekleurde satijnen kleren lopen zingend en dansend door de straten.\nPinksterblom is ook een lentefeest. In China wordt het Qingmingfestival gevierd. Andere feesten in verband met de lente zijn Krakelingen en Tonnekensbrand, Krombroodrapen en Maske Begrave.\nOok het joodse Pesach, het feest ter herinnering aan de exodus, dient altijd in de lente te vallen. Hiertoe kent de joodse kalender een schrikkelmaand die indien nodig ingelast wordt.\nEffecten van de lente.\nOp mensen.\nDe dagen in de lente worden ten opzichte van de voorgaande winter langer, en het zonlicht wordt sterker. Dat heeft effect op mensen, omdat de hoeveelheid serotonine en dopamine hoger wordt. Dit zorgt voor een algemeen welbevinden en enige euforie, met name bij natuurvolkeren die veel buiten zijn. Dat het verlangen naar een partner of seks groter wordt is echter niet bewezen, en is mogelijk alleen te danken aan andere, minder verhullende kleding van de mogelijke partners.\nNaast deze positieve effecten treedt ook voorjaarsmoeheid op, dat volgens een onbewezen theorie te wijten zou zijn aan een nog hoge concentratie melatonine.\nTraditioneel wordt in Nederland de voorjaarsschoonmaak, of grote schoonmaak gehouden, waarbij het hele huis wordt schoongemaakt.\nOp planten en dieren.\nAlle planten, dus ook de landbouwgewassen, beginnen in de lente te groeien na de winterslaap. Ook dieren komen uit hun schuilplaatsen en beginnen met nestelen. Trekvogels migreren noordwaarts als reactie op de hogere temperaturen. Bij zoogdieren, zoals bijvoorbeeld schapen, worden de jongen vroeg in de lente geboren, zodat ze tegen het eind van de zomer met voldoende reserve de moeilijke winter ingaan.\nDoor de toename van het licht, maken planten en bomen nieuwe scheuten en bladeren. Deze ontwikkelen zich uit voedselreserves die zijn opgeslagen tijdens het voorgaande groeiseizoen. In bossen ontwikkelen zich de planten op de bodem het snelst. Deze maken gebruik van de korte periode dat de bodem van het bos nog veel zonlicht ontvangt doordat de bomen nog geen of weinig bladeren hebben.\nVooral bolgewassen ontwikkelen zich snel tijdens de lente. Vanuit de bol kan de plant zeer snel groeien en bloeien. Snel wordt het zaad ontwikkeld, waarna de bladeren bovengronds weer afsterven en de bol in rust blijft tot de volgende lente. Voorbeelden hiervan zijn anemonen en narcissen. De expositie in de Keukenhof vindt dan ook alleen plaats tijdens de lente.\nIn de Alpen en andere gebieden met gletsjers beginnen deze te smelten, waardoor de rivieren zwellen."}
{"id": "4488", "revid": "1061913", "url": "https://nl.wikipedia.org/wiki?curid=4488", "title": "December", "text": "December (ook wel: \"wintermaand\", \"kerstmaand\", \"donkeremaand\") is de twaalfde en laatste maand van het jaar op de gregoriaanse kalender en telt 31 dagen. Vanwege de vele feestdagen wordt deze maand in Nederland en Belgi\u00eb informeel ook wel de feestmaand genoemd.\nDe naam komt van het Latijnse woord voor 'tien', \"decem\". December was oorspronkelijk namelijk de tiende maand van het jaar, omdat tot 153 v. Chr. het Romeinse kalenderjaar op 1 maart begon.\nMeteorologie.\nDecember valt in het noordelijk halfrond voor twee derde in de astronomische herfst en voor een derde in de astronomische winter; op het zuidelijk halfrond zijn dat achtereenvolgens de astronomische lente en zomer. De astronomische seizoenswisseling is rond 21 december (zie ook Winterzonnewende). December is hier de maand met de kortste dagduur en de langste nachten.\nOp het noordelijk halfrond is december de eerste maand van de meteorologische winter, op het zuidelijk halfrond van de meteorologische zomer."}
{"id": "4489", "revid": "780746", "url": "https://nl.wikipedia.org/wiki?curid=4489", "title": "Vasten", "text": "Vasten is het zich geheel of gedeeltelijk onthouden van eten of drinken of van bepaalde spijzen voor een bepaalde periode.\nDe beweegredenen om te vasten kunnen divers zijn, maar de belangrijkste motieven zijn religieuze of (natuur)geneeskundige redenen. In de grote godsdiensten is het vasten gewoonlijk aan bepaalde dagen of perioden gebonden. Het kan dus een middel zijn tot bezinning, onder andere in een periode van rouw. In de vorm van een hongerstaking is het een manier om anderen iets af te dwingen. Vasten kan ook noodzakelijk zijn op medisch voorschrift. In de natuurgeneeskunde wordt vasten gebruikt als manier om het lichaam te ontdoen van afvalstoffen.\nReligieus vasten.\nVasten is een praktijk die in verschillende religies beoefend wordt. Zowel het jodendom, het christendom, de islam, het bah\u00e1'\u00ed-geloof, het hindoe\u00efsme als het boeddhisme kennen vastenrituelen. Wanneer men in het Nederlands spreekt over \"de vasten\" duidt men op de vastentijd tussen Aswoensdag en Pasen waarin sommige christenen vasten. Moslims kennen een vastenperiode gedurende de maand ramadan.\nJoodse vastendagen.\nIn de joodse traditie wordt jaarlijks op 6 dagen gevast. Als de voornaamste joodse vastendagen gelden:\nOp deze beide dagen wordt gedurende 24 uur gevast. Daarnaast bestaan er vier minder belangrijke vastendagen, waarop van zonsopgang tot zonsondergang wordt gevast:\nChristendom.\nDe vastentijd begint op Aswoensdag en dient ter voorbereiding op het Paasfeest. Deze zogenoemde veertigdagentijd is een periode van bezinning op de feitelijke christelijke levenspraktijk door zich meer open te stellen voor het Woord en/of om solidair te zijn met hen die het moeilijk hebben. Alhoewel er zesenveertig dagen verlopen tussen Aswoensdag en Pasen (einde van de vastentijd), wordt er traditioneel niet gevast op de zes zondagen tijdens die periode, waardoor men op veertig dagen uitkomt. Het vasten kent binnen de christelijke traditie een rijke schakering aan gewoonten.\nDe Katholieke Kerk kent zowel het \"vasten\" in eigenlijke zin (d.i. slechts \u00e9\u00e9n volle maaltijd per dag) als de \"onthouding\" (d.i. het verbod om vlees te eten op bepaalde dagen). De Kerk heeft in de loop der eeuwen de regels omtrent het vasten iets versoepeld en heeft ook alternatieve vormen van vasten en onthouding voorgesteld. Op Aswoensdag en Goede Vrijdag wordt er gevast. Op die twee dagen en de andere vrijdagen van de vasten wordt er ook geen vlees gegeten. De bisschoppenconferenties hebben de bevoegdheid het onderhouden van vasten en onthouding nader te bepalen en ook andere vormen van boete zoals liefdadigheidswerken en oefeningen van vroomheid geheel of gedeeltelijk in de plaats te stellen van vasten en onthouding. Zo onthouden velen zich van een bepaalde luxe of gewoonte, zoals roken, televisie kijken, snoep of alcohol nuttigen. Vaak wordt geld dat zo wordt uitgespaard, bestemd voor een goed doel.\nBinnen het protestantisme is er geen gezamenlijke kerkelijke traditie van vasten. Wel zijn er individuele protestanten die vasten in de veertig dagen voor Pasen.\nIslam.\nDe belangrijkste vastenperiode in de islam is de negende maand van de islamitische kalender ramadan, tijdens welke gelovigen tussen dageraad, dus voor de feitelijke zonsopgang, en zonsondergang niet mogen eten, drinken, kwaadspreken, roken en geslachtsgemeenschap hebben. Het beginmoment van de vastendag wordt normaal gesproken bepaald als het moment dat men in natuurlijk licht een witte draad garen van een zwarte draad garen kan onderscheiden. De maaltijd v\u00f3\u00f3r het vasten wordt 'sahoor' genoemd, de maaltijd die het vasten breekt heet 'iftar'.\nBuiten de verplichte periode waarin gevast moet worden (de maand ramadan), zijn er tevens dagen waarin het extra wordt aanbevolen om te vasten, zoals:\nBah\u00e1\u2019\u00ed-geloof.\nDe vastenperiode voor de bah\u00e1\u2019\u00eds beslaat de laatste periode van negentien dagen (van 2 tot 21 maart) voor het begin van het nieuwe jaar op de lentedag (Naw-R\u00faz). Vasten houdt in dat men van zonsopkomst tot zonsondergang niet eet, drinkt of rookt. In de bah\u00e1'\u00ed-geschriften staat: \u201cVasten is een symbool. Vasten betekent het zich onthouden van zinnelijke lusten. Het fysieke vasten is een symbool voor die onthouding en zet ons tot nadenken, hetgeen betekent dat wanneer iemand zich van fysieke begeerten onthoudt, hij zich ook van zelfzuchtige begeerten en lusten onthoudt. Maar onthouding van voedsel op zichzelf heeft geen invloed op de geest. Het is alleen maar een symbool, een waarschuwing. Anders heeft het geen betekenis.\u201d De wet geldt voor alle bah\u00e1\u2019\u00eds van 15 tot 70 jaar oud. Ontheffing geldt voor mensen die reizen, ziek zijn, zwanger, een kind zogen of tijdens de menstruatie, en mensen die zware arbeid verrichten.\nGezondheidsvasten.\nMensen kunnen ook om redenen van gezondheid vasten. Dit wordt vooral in de natuurgeneeskunde gepraktiseerd, maar ook in de reguliere geneeskunde wordt vasten gebruikt. Een reden ervoor kan zijn het leegmaken van de darmen ter voorbereiding op een chirurgische ingreep, of ter voorbereiding op een medische procedure waarbij anesthesie nodig is. Omdat de aanwezigheid van voedsel in de maag complicaties kan veroorzaken tijdens anesthesie, adviseren medici vaak om voorafgaand minimaal enkele uren te vasten.\nIn de natuurgeneeskunde wordt vasten gezien als een manier om het lichaam te zuiveren van gifstoffen, van dood of ziek weefsel, en een manier om het maag-darmstelsel enige tijd rust te geven. Dergelijke vastenkuren duren vaak een week of langer en maken deel uit van een zuiveringskuur, waarbij de darmen ook gespoeld worden door het innemen van bitterzout of door het uitvoeren van klysma's. Er bestaat echter geen wetenschappelijk bewijs dat vasten invloed heeft op het verwijderen van gifstoffen en dood of ziek weefsel. Volgens onderzoek aan de University of Southern California kan een defect of slecht werkend immuunsysteem geregenereerd worden door het aanmaken van compleet nieuwe witte bloedlichaampjes hetgeen een vastgesteld effect is van vasten.\nVasten in de natuurgeneeskunde.\nDe natuurgeneeskunde kent verschillende vormen van vasten:\nTheevasten.\nBij theevasten wordt niets gegeten en niets anders gedronken dan dagelijks enkele liters thee van verschillende kruiden, gedurende meestal \u00e9\u00e9n week. De kruiden waarvan thee getrokken wordt, stimuleren de uitscheidingsfuncties van het lichaam. Dit is een van de strengste vormen van vasten, die het beste onder deskundige begeleiding kan worden gedaan.\nSapvasten.\nSapvasten is de meest toegepaste vorm van natuurgeneeskundig vasten in Nederland. In een sapvastenkuur wordt circa een liter groentesap per dag gedronken, met daarnaast vaak ook vruchtensap. De sappen kunnen worden verkregen door middel van een sapcentrifuge, maar kunnen ook kant-en-klaar gekocht worden. Groentesappen die een melkzuurfermentatie hebben ondergaan, hebben de voorkeur gezien de positieve invloed op de darmflora.\nFruitvasten.\nTijdens een fruitvastenkuur wordt driemaal daags een portie van 200-300 gram fruit gegeten, tussendoor wordt kruidenthee of water gedronken. Extra aandacht is er voor het goed kauwen en langzaam eten van het fruit. Doordat er toch enig gevoel van verzadiging optreedt, is deze vorm van vasten gemakkelijker vol te houden.\nRijstvasten.\nDeze vorm van vasten komt oorspronkelijk uit China en Japan, en is een onderdeel van de macrobiotiek, een systeem dat in de jaren vijftig van de twintigste eeuw in het westen werd ge\u00efntroduceerd door de Japanner Nyoichi Sakurazawa (Georges Ohsawa). In de oorspronkelijke versie wordt daarbij \u00e9\u00e9n kopje zilvervliesrijst met twee kopjes water gaargekookt met toevoeging van ongeraffineerd zeezout en eventueel verdeeld over de dag gegeten worden (in principe zoveel als men lust). Iedere rijstkorrel moet lang gekauwd worden tot deze vloeibaar wordt. Voor de vochtbehoefte wordt Bancha (Japanse driejarenthee, gemaakt van drie jaar oude blaadjes) genomen. In de aangepaste versie gebruikt men \u00e9\u00e9n kop rijst per dag en mag ook water of kruidenthee worden genomen.\nGezondheidseffecten vasten.\nUit onderzoek blijkt dat intervalvasten metabole veranderingen teweegbrengt die mogelijk een effect kunnen hebben op ziektepreventie bij mensen. Door langdurig niet te eten daalt de in het lichaam opgeslagen glucose (glycogeen) en wordt het lichaam \"gedwongen\" meer vetten te verbranden om aan energie te komen. Tijdens dit proces worden tevens ketonen aangemaakt om een tekort in energie te compenseren en om de hersenen van voldoende brandstof te kunnen voorzien; deze zijn namelijk sterk afhankelijk van glucose en kunnen geen vetten verbranden, maar wel ketonen. Uit de resultaten van muizenstudies komt naar voren dat intvervalvasten kan zorgen voor een verlengde levensduur en een verbetering van de gezondheid. Echter zijn deze resultaten niet 1 op 1 te vertalen naar mensen. Hoewel onderzoek bij mensen laat zien dat intervalvasten potentie heeft om het risico op welvaartsaandoeningen te verminderen, door o.a. de insulinegevoeligheid te verbeteren is de algemene strekking dat aanvullend onderzoek bij mensen nodig is om uitspraken te kunnen doen over de langetermijneffecten van deze vorm van vasten.\nSinds enkele jaren neemt, mede dankzij de vermeende gezondheidsbevorderende effecten, de publieke interesse naar intervalvasten wereldwijd toe. In 2012 trok deze vorm van vasten de aandacht van BBC journalist Dr. Michael Mosley. Mosley onderging zelf een vastentraject en legde de klinische vooruitgang vast in de documentaire \"Eat, Fast &amp; Live Longer\", waarna hij hierover een boek schreef genaamd \"The 5:2 Diet: een pleidooi voor de 5:2 variant van vasten\". In april 2019 verscheen in Nederland '\"De dr. Ludidi Vastenmethode'\" van de Maastrichtse voedingswetenschapper dr. Samefko Ludidi. Hij pleit voor een gepersonaliseerde aanpak waarbij elk individu een vastenprotocol kiest dat bij hem of haar past. Ludidi trad als expert op in de controversi\u00eble uitzending over vasten, voor het televisieprogramma \"Dokters van Morgen\" van Antoinette Hertsenberg. De uitzending kwam herhaaldelijk onder kritiek te staan vanwege uitspraken die vasten relateerden aan een mogelijk betere genezing van kanker."}
{"id": "4490", "revid": "1061913", "url": "https://nl.wikipedia.org/wiki?curid=4490", "title": "Mei", "text": "Mei, ook wel bloeimaand of Mariamaand, is de vijfde maand in het jaar van de gregoriaanse kalender. De maand telt 31 dagen.\nNaam.\nMei is misschien vernoemd naar de Griekse godin Maia of naar de Romeinse vruchtbaarheidsgodin Bona Dea, wier feest in mei werd gevierd.\nDe traditionele Romeinse naam van de maand is \"Maius\". De Joodse naam is \"Sivan\".\nGeschiedenis.\nDe Romeinen vierden diverse voorjaarsfeesten. Begin mei hadden ze het meerdaagse bloesemfeest, de Floralia geheten. Op de eerste dag van mei vierden ze het feest van de aardgodin Bona Dea (de Goede Godin), die later met de Griekse godin Maia werd ge\u00efdentificeerd. Zij was de oudste en mooiste van de Pleiaden, de zeven dochters van Atlas en Pleione. Het Griekse woord \u03bc\u03b1\u03b9\u03b1 (maia) betekende oorspronkelijk moeder en later vroedvrouw (\u03bc\u03b1\u03b9\u03b5\u03b9\u03b1-\"maieia\"). De Romeinen vereerden deze Griekse moedergodin opdat zij de dingen van de natuur zou laten groeien. Zij noemden de meimaand (Maius in het Latijn) naar haar. Het Latijnse woord \"maior\" (groter) is aan \"maia\" verwant, zo ook het woord \"maiestas\" (aanzien, pracht, hoog in aanzien zijn, verheven zijn).\nVolgens de Romeinse kalender was mei oorspronkelijk de derde maand, omdat het nieuwe jaar aanvankelijk op 1 maart begon. \nIn de middeleeuwen ontstond in Itali\u00eb het gebruik om de maand mei te wijden aan Maria, de Moeder van God.\nMeteorologie.\nOp het noordelijk halfrond is mei de derde en laatste maand van de meteorologische lente. Op het zuidelijk halfrond is mei de derde en laatste maand van de meteorologische herfst.\nWeerspreuken.\nEen bekende meigerelateerde weerspreuk is \"In mei leggen alle vogels een ei\", waarmee wordt gedoeld op het ontluikende voorjaar."}
{"id": "4491", "revid": "62037", "url": "https://nl.wikipedia.org/wiki?curid=4491", "title": "Jaar", "text": " \nEen jaar is heel algemeen de tijdsduur waarin een planeet een rondgang om zijn ster maakt. In het bijzonder is het\nde tijd die het de aarde kost om eenmaal zijn baan om de zon te doorlopen. Dit is het siderische jaar met een duur van 365 dagen 6 uren 9 minuten en 10 seconden. \nEen aardbewoner heeft echter meer aan een tijdsindeling die in de pas loopt met de seizoenen. Die wisselen zich af met een periode gelijk aan een tropisch jaar, de tijdsduur tussen twee lentepuntdoorgangen van de zon. Een tropisch jaar duurt 365 dagen 5 uren 48 minuten en 45 seconden. Daarop gebaseerd is een jaar in het gewone taalgebruik een in hele dagen getelde periode die ongeveer gelijk is aan een tropisch jaar. \nVolgens de gregoriaanse kalender telt een gewoon jaar 365 dagen. Omdat een tropisch jaar bijna 6 uren langer duurt, wordt om dit te compenseren bijna elke vier jaar een dag toegevoegd. Zo'n jaar met 366 dagen heet een schrikkeljaar. De juliaanse kalender had eenmaal in de vier jaar een schrikkeljaar, en duurde dus gemiddeld 365,25 dagen (365d 6u). De gregoriaanse kalender heeft iets minder schrikkeldagen, en duurt gemiddeld 365,2425 dagen (365d 5u 49m 12s). Een jaar volgens onze huidige (gregoriaanse) kalender noemt men een kalenderjaar of burgerlijk jaar.\nHet jaar van de gregoriaanse kalender is een goede benadering van het tropische jaar, dat de seizoenen bepaalt. De afwijking van 27 seconden betekent een fout van 1 dag in 3200 jaar.\nDe gemiddelde duur van een jaar in de joodse kalender is 365,2468 dagen. Dit is 0,0043 dag langer dan in de gregoriaanse kalender.\nEen islamitisch jaar is gemiddeld 12 synodische maanden van gemiddeld 29,53059 dagen, dit zijn 354,367 dagen, dus bijna 11 dagen (ongeveer 3%) korter dan een gemiddeld gregoriaans jaar.\nIn de astronomie.\nIn de astronomie worden verschillende soorten jaren onderscheiden, hier vermeld met hun lengte omstreeks het jaar 2000:\nHet verschil in lengte tussen het siderische en het tropische jaar wordt veroorzaakt door de precessie van de aardas en veranderingen in de vorm van de aardbaan onder invloed van de andere planeten.\nJaarpatroon.\nDe seizoenen zijn een jaarlijks periodiek verschijnsel. Ook andere gebeurtenissen hebben een jaarpatroon, zoals vakanties en feest- en gedenkdagen, en natuurlijk per definitie bij verjaardagen.\nOp een andere, grotere tijdschaal dan een jaar is er bij de mens voor een individu een serie levensfasen (die min of meer kunnen worden uitgedrukt in jaren en decennia). Verder is er een voortplantingscyclus.\nVaste cycli van meer dan een jaar zijn bijvoorbeeld die van vier jaar op basis van de schrikkeldagen (olympiade), vijf jaar (lustrum), tien jaar (decennia, en 10-jaarsperioden tellend vanaf de geboorte of een belangrijke gebeurtenis), 100 jaar (eeuwen, en 100-jaarsperioden tellend vanaf een belangrijke gebeurtenis), enz. Jubilea met meer dan een jaar tussenruimte hebben vaak per keer niet dezelfde tussenruimte.\nJaartypen.\nSommige typen jaren kunnen op elk moment beginnen en eindigen; zo'n jaar kan bijvoorbeeld lopen van 23 juni tot en met 22 juni eropvolgend."}
{"id": "4492", "revid": "411402", "url": "https://nl.wikipedia.org/wiki?curid=4492", "title": "Gregoriaanse kalender", "text": "De gregoriaanse kalender, genoemd naar paus Gregorius XIII die hem in 1582 afkondigde, is in bijna alle landen van de wereld de offici\u00eble kalender. Niettemin zijn er landen die naast de gregoriaanse kalender voor religieuze doeleinden een andere kalender gebruiken.\nDe gregoriaanse kalender is een aanpassing van de daarvoor gebruikte juliaanse kalender. De aanpassing heeft betrekking op het systeem van schrikkeljaren en zorgt ervoor dat het gemiddelde kalenderjaar minder afwijkt van het gemiddelde tropische jaar.\nDe gregoriaanse kalender maakt net als de juliaanse kalender gebruik van de christelijke jaartelling.\nAchtergrond.\nIn de voorganger van de gregoriaanse kalender, de juliaanse kalender, is ieder jaartal dat deelbaar is door 4 een schrikkeljaar. Het gemiddelde kalenderjaar telt daardoor exact 365,25 dagen. Een tropisch jaar duurt echter ongeveer 365,2422 dagen. De juliaanse datum loopt op die manier per duizend jaar ongeveer 7,8 dagen achter op de zon. In de gregoriaanse kalender is het systeem van schrikkeljaren aangepast om dit probleem op te lossen.\nSysteem.\nIn de gregoriaanse kalender is een jaartal dat deelbaar is door 4 een schrikkeljaar, behalve als het jaartal wel deelbaar is door 100, maar niet door 400. Dat betekent dat bijvoorbeeld 1600, 2000 en 2400 schrikkeljaren zijn, maar 1700, 1800, 1900, 2100, 2200 en 2300 niet. Het gemiddelde gregoriaanse jaar duurt derhalve 365,2425 dagen (365 dagen, 5 uur, 49 minuten en 12 seconden). De gregoriaanse datum loopt per duizend jaar ongeveer 0,3 dagen achter op de zon. De gregoriaanse kalender heeft een periode van 400 jaar (400 jaar van gemiddeld 365,2425 dagen zijn 146.097 dagen, dat zijn precies 20.871 weken). Binnen perioden zonder jaar met een jaartal deelbaar door 100, maar niet deelbaar door 400, is er ook een cyclus van 28 jaar. Deze cycli zijn dus onder meer van toepassing in de periode 1901 - 2099 (ruim 7 stuks). Deze periodiciteiten gelden dus ook voor zondagsletters, weeknummers, \"doomsdays\" voor de berekening van de dag van de week en maand- en jaarkalenders. Daarbij moet bedacht worden dat de \"doomsday\" van een schrikkeljaar gekoppeld is aan de zondagsletter, en de begindatum van week 1, van het \"volgende\" jaar.\nInvoering van de gregoriaanse kalender.\nDe invoering van de verbeterde kalender werd op 24 februari 1582 door Paus Gregorius XIII afgekondigd met de bul \"Inter gravissimas\". De gregoriaanse kalender, die nog datzelfde jaar in oktober zou ingaan, was grotendeels gebaseerd op een voorstel van de Napolitaanse arts Aloisius Lilius. Bij de invoering werden 10 dagen overgeslagen om het begin van de lente terug te brengen naar 21 maart. De weekdagen liepen zonder onderbreking door: op donderdag 4 oktober 1582 volgde vrijdag 15 oktober 1582. Bij invoering na de juliaanse, maar niet gregoriaanse schrikkeldag 29 februari 1700 moesten er 11 dagen worden overgeslagen, na 29 februari 1800 (juliaans) 12 dagen, en na 29 februari 1900 (juliaans) 13 dagen.\nIn de rooms-katholieke landen Itali\u00eb, Spanje, Portugal en Polen werd de gregoriaanse kalender direct zoals hierboven beschreven ingevoerd. Andere katholieke landen volgden binnen enkele jaren.\nIn veel protestantse gebieden werd de nieuwe kalender pas rond 1700 aanvaard.\nIn Nederland zijn er zes data aan te wijzen wanneer de gregoriaanse kalender werd ingevoerd, afhankelijk van het gebied:\nGevolg was bijvoorbeeld dat de tornado die de Utrechtse Domkerk op 1 augustus 1674 in twee stukken splitste, in geschriften die de oude kalenderstijl hanteerden, gedateerd is op 22 juli. Soms werden beide stijlen genoteerd zoals op de gedenksteen die de Friese Staten lieten maken ter herinnering aan de Tachtigjarige Oorlog: de datums van de overeenstemming in januari, van het officieel goedkeuren in april en van de \"spectaculaire feesten\" in juni 1648, zie inzet afbeelding. De steen bevindt zich tegenwoordig in de Jacobijnerkerk in Leeuwarden.\nOp de Britse Eilanden werd de gregoriaanse kalender de dag na 2 september 1752 ingevoerd. Die dag werd toen 14 september. Er werd daarna gesproken van Old Style en New Style.\nJapan stapte in 1873 over op de gregoriaanse kalender. De invoering van de gregoriaanse kalender in het revolutionaire Rusland in 1918 had een vreemde bijwerking. Het verschil tussen beide kalenders was intussen tot 13 dagen opgelopen, zodat op 31 januari onmiddellijk 14 februari volgde. Drie maanden eerder, op 25 oktober 1917 (juliaans), had de Oktoberrevolutie plaatsgevonden. De eerste herdenking van die revolutie was 365 dagen later, wat niet meer viel in oktober, maar op 7 november.\nGriekenland volgde in 1923 en in 2016 was Saoedi-Arabi\u00eb tot nog toe het laatste land dat de gregoriaanse kalender officieel invoerde.\nDe \"proleptische gregoriaanse kalender\" komt overeen met de gregoriaanse kalender, maar rekent ook onbeperkt terug. Er is daarbij ook een jaar 0 en er zijn negatieve jaartallen.\nEffect van de aardrotatie.\nDe Belgische sterrenkundige Jean Meeus heeft berekend dat door de onregelmatige vertraging van de aardrotatie er zes schrikkeldagen moeten komen te vervallen tot en met het jaar 10.000. Hij gebruikt het lente-tropisch jaar, dat loopt van de lente-equinox tot de eerstvolgende lente-equinox, in plaats van het gemiddelde tropische jaar, dit om het begin van de lente op 19, 20 of 21 maart (op het noordelijk halfrond) te kunnen houden; daarom moeten na het jaar 7999 vier schrikkeldagen vervallen.\nEr wordt \u2013 niet door Meeus zelf \u2013 uitgegaan van het volgende schema: de jaren 4000, 6000, 7200, 8400, 9200 en 10000, die volgens het huidige schema schrikkeljaren zijn, zouden gewone jaren moeten worden.\nWeekjaar.\nStrikt genomen zijn er in de standaard ISO 8601 twee kalenders met elk hun jaartelling, die met kalenderjaren van 1 januari t/m 31 december (365 of 366 dagen), en die van weekjaren. Deze lopen van de maandag van week 1 tot en met de zondag van week 52 of week 53. Gemiddeld zijn kalenderjaren en weekjaren precies even lang, en in een cyclus van 400 jaar wijken de jaartallen alleen rond de jaarwisseling maximaal drie dagen van elkaar af, met het weekjaartal een meer of een minder dan het kalenderjaartal.\nBinnen een cyclus van 400 weekjaren zijn er 71 weekjaren van 53 weken. Binnen een cyclus van 28 weekjaren (in bijvoorbeeld de periode 1900-2099) zijn er 5 weekjaren van 53 weken."}
{"id": "4493", "revid": "406997", "url": "https://nl.wikipedia.org/wiki?curid=4493", "title": "Kalender", "text": "Een kalender is een systeem voor het indelen van de tijd in perioden, zoals jaren, maanden, weken en dagen. In deze algemene zin is kalender synoniem voor tijdrekening. Wereldwijd bestaan verschillende kalendersystemen maar de gregoriaanse kalender wordt door velen als de universele standaard gezien.\nEen kalender bepaalt de lengte en de indeling van het jaar en is gebaseerd op maatstaven die de astronomie aanreikt. Een kalender is gekoppeld aan een jaartelling en een jaarstijl, die beide gebaseerd zijn op conventies of op historische gebeurtenissen die bij de invoering van de kalender als essenti\u00eble beginpunten van de beschaving worden beschouwd. De jaartelling bepaalt daarbij het jaar waarin de kalender aanvangt, de jaarstijl bepaalt op welke dag het jaar begint.\nOok de (fysieke) weergave van een kalender, in de vorm van een tabel of anderszins, wordt kalender genoemd. Door een kalender worden meestal ook de feest- en gedenkdagen aangegeven. Naar analogie daarmee spreekt men in ruimere zin ook van verjaardagskalender met daarop de te gedenken verjaardagen, of de voetbalkalender met geplande voetbalevenementen.\nOorsprong.\nHet woord kalender is afgeleid van het Latijnse woord \"kalendae\", dit was de eerste dag van de maand in de Romeinse tijdrekening. Egypte had al erg lang een kalender gebaseerd op 365 dagen, zie Egyptische kalender.\nDe Romeinse kalender heeft sinds de stichting van Rome in de 8e eeuw v.Chr. in vele achtereenvolgende gedaanten tot op de huidige dag bestaan. Oorspronkelijk omvatte de Romeinse kalender 304 dagen verdeeld over tien maanden plus een niet nauwkeurig omschreven aantal (ongeveer zestig) dagen in de winter.\nDe voorlaatste gedaante van de Romeinse kalender was de juliaanse kalender (van -45 tot 1582); deze door Julius Caesar ingevoerde kalender die door het Concilie van Nicea werd aanvaard als offici\u00eble kalender van de kerk, was gebaseerd op een jaar van 365,25 dagen met een schrikkeldag iedere vier jaar. Het zonnejaar is echter iets korter.\nOp den duur ging daardoor de Juliaanse kalender steeds meer achterlopen (er zat meer tijd in het kalenderjaar dan de zon nodig had tussen twee lentenachteveningen: zo viel de lentenachtevening rond het jaar 1500 op 11 maart). Daarom werd deze door de Rooms-Katholieke Kerk in 1582 door de gregoriaanse kalender (de huidige kalender) vervangen. De tien dagen achterstand werden ingelopen door op donderdag 4 oktober 1582, vrijdag 15 oktober te laten volgen.\nDoor de verschillende politieke en godsdienstige omstandigheden in de verschillende landen van Europa werd deze kalender niet overal in Europa onmiddellijk aanvaard, in Rusland zelfs pas na de Oktoberrevolutie van 1917. In de orthodoxe kerken heeft de vervanging ook nu nog niet plaatsgevonden.\nKalendersystemen.\nDe kalender is in eerste instantie bedoeld om in functie van landbouw en veeteelt de seizoenen of jaargetijden te kunnen vaststellen. De eenvoudigste manier om dit te doen is het volgen van de maanmaanden, maar correcter is het om het zonnejaar te volgen.\nMaankalender.\nDe oudste kalenders gaan uit van een maanjaar van 12 lunaties (synodische maanden), die elk ongeveer 29,5 dagen duren. De synodische maand is eenvoudig te bepalen omdat het de periode is tussen twee opeenvolgende nieuwe manen (of twee opeenvolgende andere schijngestalten). Ongeveer 2 dagen na nieuwe maan wordt een smalle maansikkel zichtbaar en kon men een nieuwe maand beginnen. Door afwisselend maanden in te voeren van 29 en 30 dagen, benadert men het gemiddelde van 29,5 dagen.\nMaar de synodische maand duurt in werkelijkheid iets langer, namelijk 29,530589 dagen (of 29 dagen, 12 uur, 44 minuten en 2,9 seconden). Zo loopt men na 34 maanden (na ongeveer 3 jaar) reeds \u00e9\u00e9n dag achterstand op: 34 \u00d7 29,5 = 1003 dagen. In werkelijkheid zijn er dan inderdaad 29,530589 \u00d7 34 = 1004,04 dagen verlopen. Dus moet men schrikkeldagen invoeren om in de pas te blijven met de schijngestalten van de maan. Na het toevoegen van de schrikkeldagen, loopt men 850 maanden later opnieuw een dag achterstand op, zodat een nieuwe aanpassing nodig is. Deze correcties werden in verschillende landen op verschillende manieren uitgevoerd. Momenteel is bijvoorbeeld de islamitische kalender als maankalender nog in gebruik. Ook de Hindoekalender werkt nog steeds met maanmaanden.\nLunisolaire kalender.\nIn een lunisolaire kalender wordt de achterstand van de maankalender op het zonnejaar opgelost (door bijvoorbeeld een dertiende maand in te voegen).\nDe maankalender loopt elk jaar ten opzichte van het zonnejaar een achterstand op van ongeveer 11 dagen (29,5 \u00d7 12 = 354 dagen), zodat de meeste oude cultuurvolken overschakelden op een gebonden maanjaar, waarbij men ook rekening hield met het zonnejaar. Na 3 jaar bedraagt de achterstand al meer dan 30 dagen.\nOok dit loste men op verschillende manieren op. De oude Griekse kalender bv. die het maanjaar van 354 dagen volgde, voegde per periode van 8 jaren 3 keer een maand van 30 dagen in. Op die manier telt het jaar gemiddeld 354 + 90/8 = 365,25 dagen, wat een goede benadering is van de lengte van het zonnejaar.\nOok de cyclus van Meton biedt een oplossing. Bij de oude Babyloni\u00ebrs was reeds ontdekt dat 19 zonnejaren 235 lunaties bevatten, m.a.w. na 6940 dagen staan zowel de zon als de maan weer in dezelfde positie. Deze maancyclus wordt nu nog gebruikt bij het berekenen van de paasdatum.\nZonnekalender.\nHier laat men de band tussen de maan en de maand vallen. Men meet de seizoenen niet langer aan de hand van de verstreken maanmaanden, maar men kan ze bepalen aan de hand van de zonnewendes en de nachteveningen.\nBij een zonnewende keert het lengen van de dagen. Op het noordelijk halfrond is de dag het kortst bij de winterzonnewende, waarna de dagen opnieuw langer worden ; bij de zomerzonnewende is de dag op zijn langst om daarna opnieuw te korten.\nBij een nachtevening zijn dag en nacht even lang. Ook dit gebeurt twee keer per jaar, namelijk in de lente waarna de dagen langer worden dan de nacht, en in de herfst waarna de dagen korter worden dan de nacht.\nOm de seizoenen op vaste tijdstippen van de kalender te laten beginnen, stelt men het jaar vast op de tijd die verloopt bv. tussen twee lentenachteveningen. Dit is het tropisch jaar en duurt iets meer dan 365 dagen, meer precies 365,2422 dagen (365,242199) of bij benadering 365,25 dagen. Om dit zonnejaar van gemiddeld 365,25 te benaderen gebruikt men jaren van 365 dagen, met een schrikkeldag om de 4 jaren.\nFysieke kalender.\nEen kalender is ook een weergave van de dagen, meestal gedrukt op papier en bedoeld om aan de muur te hangen.\nMaandkalender.\nEen maandkalender heeft twaalf bladen en toont een hele maand op een blad. Haast altijd worden de dagen getoond per week, soms elke week in een kolom, soms in een regel. De eerste dag van een week kan een zondag of maandag zijn.\nHet komt niet vaak voor dat een hele maand in vier regels of kolommen past; het gebeurt alleen als februari 28 dagen heeft en op de eerste dag van de week begint.\nSoms zijn er zes regels of kolommen nodig en als er op het kalenderblok slechts ruimte is voor vijf regels of kolommen, dan gebeurt het weleens dat de eerste of laatste dag van de maand gecombineerd wordt met de dag een week later of eerder. In de hiernaast afgebeelde kalender zou men dan 24 en 31 samen in een vakje zetten.\nVerjaardagskalender.\nEen verjaardagskalender heeft meestal ook een blad per maand. Er is geen weekindeling en de kalender is niet voor een speciaal jaar gemaakt. Bij elke datum kan men de naam schrijven van iemand die op die datum jarig is. Volgens een Nederlandse traditie wordt een verjaardagskalender op het toilet gehangen.\nScheurkalender.\nEen scheurkalender heeft een blad wat na afloop wordt afgescheurd, zodat er weer nieuwe dagen te zien zijn. Er zijn scheurkalenders voor elke dag van het jaar (soms staan zaterdag en zondag samen op een blad) met een humoristische of wetenswaardige tekst of afbeelding op elk blad. Ook zijn er scheurkalenders per week, per maand en per kwartaal.\nBouwkundige betekenis.\nTijdens het heien van funderingspalen worden die palen meestal gekalendeerd. Dit houdt in dat er op de laatste meters van de paal stukken van 250\u00a0mm worden afgetekend. De stukken van 250\u00a0mm worden een tocht genoemd.\nHet aantal slagen per tocht (250\u00a0mm) wordt de kalendering genoemd per tocht.\nHoe meer slagen per tocht hoe groter de weerstand (draagvermogen).\nAan de kalendering is af te lezen waar de paal de draagkrachtige laag heeft bereikt."}
{"id": "4494", "revid": "1125181", "url": "https://nl.wikipedia.org/wiki?curid=4494", "title": "Tijd", "text": "Tijd is een natuurkundige grootheid. Tijd in klassieke zin is het verschijnsel dat gebeurtenissen geordend kunnen worden; dat van een gebeurtenis gezegd kan worden dat deze \"na\" of \"voor\" een andere gebeurtenis plaatsvindt. \nMet het begrip \"tijd\" kan een bepaald \"moment\" of \"tijdstip\" worden aangeduid, maar ook een \"tijdsduur\". De beide tijdsbegrippen zijn sterk verweven. Een tijdstip is bepaald door de tijd(sduur) die verstreken is sinds een nulpunt, een tijdstip dat als referentie dienst doet, vaak middernacht. Tijdsduur is het verschil in tijd van twee momenten. In het Nederlands en Frans worden tijdstippen en tijdsduren beide aangegeven in uren, waarbij er verschil is tussen \"om drie uur\" en \"over drie uur\". In andere talen, zoals Engels (o'clock en hour) en Duits (Uhr en Stunde) bestaan er aparte begrippen voor. \nTijd kan na hoogte, breedte en lengte gezien worden als een vierde dimensie.\nNaast het verschijnsel van de lineaire, kwantitatieve en meetbare (klok)tijd, is tijd ook een ervaring van elk subject die op een unieke eigen kwalitatieve wijze beleefd wordt. Zie ook: tijdsperceptie.\nIn de filosofie en taalwetenschap, met name de semantiek, wordt tijdslogica onderzocht. Dit zijn formele logische systemen die het begrip \"tijd\" formaliseren.\nDe speciale relativiteitstheorie van Albert Einstein stelde het begrip bij van tijd, causaliteit en snelheid waarmee informatie zich kan verplaatsen.\nTijdrekening.\nTijd bestaat naar men aanneemt overal in het huidige heelal. Tijd is meetbaar en wordt gemeten in eenheden door middel van een klok. De internationaal vastgelegde SI-eenheid is de seconde.\nZie Lijst van eenheden van tijd voor andere eenheden.\nNaast de absolute tijd of re\u00eble tijd (zie echter ook onder voor de nuancering daarvan door de relativiteitstheorie) is er de nominale tijd volgens een tijdrekening. Dit betreft het kalendersysteem (waaronder jaartelling), de tijdzone en het systeem van zomertijd of het al of niet van toepassing zijn van zomertijd, en analoog voor schrikkelseconden.\nAfhankelijk van de context wordt met \"tijd\" het geheel van datum en tijd bedoeld, of alleen de tijd binnen een dag.\nBij het aangeven van een tijdsduur is een complicatie dat de lengte van een maand kan vari\u00ebren van 28 tot en met 31 dagen, en dat een jaar 365 of 366 dagen kan duren.\nEen eigenaardigheid in de tijdsaanduiding (zie bijvoorbeeld ISO 8601) is verder dat minuten en seconden werken als cijfers in het 60-tallig stelsel, dus lopend van 0 (ook geschreven 00) tot en met 59 (en met delen van seconden gewoon decimaal). Maanden worden gewoon geteld beginnend bij 1 en eindigend bij 12.\nTijdmeting.\nAl vroeg maakte men gebruik van de aardrotatie voor tijdmeting. Om vast te stellen wanneer de aarde een rotatie voltooid heeft, moet een ori\u00ebnteringspunt buiten de aarde gekozen worden. Zodra dit punt een gekozen meridiaanlijn voor de tweede maal passeert, is een dag voltooid. Welke soort dag dit is, hangt af van het gekozen ori\u00ebntatiepunt. Vaak koos men de zon, bijvoorbeeld met zonnewijzers, zodat het een zonnedag betrof. Doordat de aarde ook rond de zon draait (nu ten opzichte van de verdere sterren) en de ori\u00ebntatie van beide draaiingen ongeveer dezelfde is, duurt het iets langer dan een complete aardrotatie (ten opzichte van de sterren) voordat de zon de meridiaanlijn opnieuw passeert. De duur van zo een complete aardrotatie (ten opzichte van de sterren) is de sterrendag, die 23 uur, 56 minuten en 4,09 seconden duurt, tegenover de zonnedag van 24 uur oftewel een etmaal.\nDe tijd die is gebaseerd op de ware zonnedag noemt men de ware zonnetijd of \"ware tijd\". Dit is de tijd die door een zonnewijzer wordt aangewezen. Met de komst van eenparig lopende uurwerken kwam men erachter dat de zonnedag varieert gedurende het jaar. Doordat de baansnelheid van de aarde rond de zon niet gedurende het gehele jaar dezelfde waarde heeft, varieert de zonnetijd. Dit komt doordat de omloopbaan elliptisch is, waarbij de tweede wet van Kepler opgaat. Hierop werd de middelbare zon ge\u00efntroduceerd met de middelbare zonnetijd. Het verschil tussen de ware tijd en de middelbare tijd is de tijdsvereffening.\nDe klokken werden daarom gelijkgezet op de \"lokale middelbare tijd\". Met de invoering van de spoorwegen werd dit onpraktisch, doordat plaatsen op verschillende lengtegraden een andere tijd hebben. Hierop werd de standaardtijd ingevoerd, de middelbare zonnetijd van een centrale meridiaan. Tot 1940 gold in Nederland de middelbare tijd van Amsterdam, die ongeveer 19 minuten voorloopt op de middelbare tijd van de meridiaan van Greenwich, GMT. Om zo dicht mogelijk bij de lokale middelbare tijd te blijven, werden de tijdzones ingevoerd. In 1928 werd de wereldtijd \"Universal Time (UT)\" ingevoerd, gebaseerd op GMT. De poolbeweging bleek er voor te zorgen dat deze tijd niet overal ter wereld gelijk was. Hierop werd een gecorrigeerde tijd ingevoerd, UT1. De andere, afgeleid uit astronomische observaties, werd omgedoopt tot UT0.\nMet de komst van nauwkeurige kwartsuurwerken bleek er een wereldwijde seizoensvariatie te zijn, onder andere veroorzaakt door lucht- en waterverplaatsingen. De hiervoor gecorrigeerde tijd was UT2. Deze wordt tegenwoordig vrijwel niet meer gebruikt. De aardrotatie bleek te onregelmatig, zodat men zich ging richten op het tropisch jaar waaruit de efemeridetijd was vast te stellen. Hoewel deze uniform is, is deze ook moeilijk vast te stellen. Door de introductie van de atoomklok in 1955 kon men de internationale atoomtijd (TAI) invoeren. De seconde werd niet langer gedefinieerd als een vast gedeelte van de dag, maar op de overgang tussen de twee hyperfijn energieniveaus van de grondtoestand van een 133Cs-isotoop in rust bij een temperatuur van 0 K. TAI loopt niet gelijk met UT en daarom werd UTC ingevoerd. UTC corrigeert men regelmatig om deze binnen een seconde verschil met UT1 te houden. UTC en TAI lopen dus steeds verder uit elkaar.\nRelativiteit.\nDe ontwikkeling van de speciale relativiteitstheorie door Albert Einstein in het begin van de 20e eeuw maakte absolute tijd, zoals wij die in het dagelijks leven lijken te ervaren, onhoudbaar. Absolute gelijktijdigheid bestaat niet. Van twee verschillende gebeurtenissen a en b (in de zin van niet op dezelfde plaatstijdcombinatie), is het niet altijd zinvol om te zeggen of a eerder of later dan b heeft plaatsgevonden. De ene waarnemer kan eerst a waarnemen en dan b, een andere waarnemer ziet het andersom. Uit twee eenvoudige postulaten leidde Einstein dit alles af.\nMaar willekeurig \"reizen in de tijd\" is echter ook niet mogelijk: causaliteit kan niet verstoord worden. Elke gebeurtenis heeft haar eigen verleden, heden en toekomst. Samengevat, is het niet de tijd die voor iedereen gelijk is, maar wel de snelheid waarmee informatie \u2014 of zo men wil causaliteit \u2014 kan reizen. Dit laatste is de lichtsnelheid.\nEssentieel immers is of er een causaal verband mogelijk is tussen gebeurtenissen a en b, in acht genomen dat een signaal of informatie nooit sneller kan reizen dan het licht.\nRuimteachtig verband: voor sommige waarnemers gelijktijdig.\nVeronderstel dat b volgens een waarnemer kort na a gebeurt, maar dat de afstand tussen a en b zeer groot is. In dit geval kan b in zijn ogen geen gevolg zijn van a, omdat een signaal uit a nooit op tijd aankomt bij b. De twee gebeurtenissen a en b zijn dus zeker niet causaal verbonden; er wordt ook wel gezegd dat ze een ruimteachtig verband hebben. Maar niet alleen voor deze waarnemer: in deze situatie zullen alle andere waarnemers ook een ruimteachtig verband waarnemen, en eveneens concluderen dat er geen causaal verband kan zijn. Maar onder hen zijn er wel sommigen die waarnemen dat a en b gelijktijdig plaatsvinden, of dat a gebeurt n\u00e1 b. \nNiets of niemand kan aan beide gebeurtenissen deelnemen. De gebeurtenissen zitten in elkaars \"heden\", wat een minder streng concept is dat correcter is dan het subjectieve \"gelijktijdigheid\".\nTijdachtig of lichtachtig verband: voor geen enkele waarnemer gelijktijdig.\nStel nu dat a en b gebeurtenissen zijn die gebeuren op plaatsen die niet ver van elkaar liggen, terwijl volgens een waarnemer b zoveel later gebeurt dan a, dat een signaal of het licht van a naar b kon gereisd zijn. In dat geval kan er een causaal verband zijn tussen de gebeurtenissen, en kan b een gevolg zijn van a, maar niet omgekeerd. Er wordt ook wel gezegd dat ze een tijdachtig verband hebben, met lichtachtig verband een speciaal grensgeval daarvan. Alle andere waarnemers zullen ook respectievelijk een tijdachtig of lichtachtig verband waarnemen, en voor iedereen gebeurt a v\u00f3\u00f3r b. Dus b zit in de toekomst van a, en a zit in het verleden van b.\nHet verband is lichtachtig als alleen een signaal met de lichtsnelheid, en dus niet een waarnemer, kan vertrekken van de ene, en aankomen bij de andere gebeurtenis. De gebeurtenissen zijn dan niet alleen voor geen enkele waarnemer gelijktijdig, maar ook voor geen enkele waarnemer op dezelfde plaats.\nDagelijks leven.\nIn het dagelijks leven op Aarde hebben mensen en objecten een snelheid ten opzichte van de Aarde, en dus ook ten opzichte van elkaar, die heel klein is ten opzichte van de lichtsnelheid. Daardoor is er in die context praktisch gesproken toch wel min of meer een absolute tijd, bijvoorbeeld UTC. Twee gebeurtenissen met een ruimteachtig of lichtachtig verband zijn hier praktisch gelijktijdig. Twee gebeurtenissen met een tijdachtig verband zijn hier al of niet praktisch gelijktijdig.\nTijd als vierde dimensie.\nEr zijn overeenkomsten aan te wijzen tussen de begrippen ruimte en tijd. Een gebeurtenis heeft behalve een plaats ook een tijdstip, en evenzo kan een object bepaalde afmetingen in de ruimte hebben, maar ook in de tijd indien het gedurende een bepaalde duur bestaat. Omdat de ruimte uit drie dimensies bestaat, wordt tijd weleens de vierde dimensie genoemd. Een gebeurtenis heeft aldus een \"positie\" in de zogenaamde ruimtetijd. In de natuurkunde is het op deze manier samen beschouwen van ruimte en tijd soms praktisch. Als men relativistische verschijnselen in aanmerking wil kunnen nemen modelleert men deze ruimte niet als vierdimensionale euclidische ruimte, maar als minkowski-ruimte.\nAan de andere kant is er onderscheid tussen ruimte en tijd. Men kan zich vrijelijk bewegen in de ruimte, maar niet in de tijd. Vanuit theoretisch oogpunt is dit alles het gevolg van de wetten van de causaliteit en het onderscheid tussen ruimteachtige en tijdachtige verbanden zoals dit volgt uit de relativiteitstheorie. Elke natuurkundewet of -theorie zal dan ook onderscheid moeten maken tussen tijd en ruimte volgens deze principes.\nSymboliek.\nDe lineaire, voortschrijdende tijd wordt vaak gepersonifieerd als een oude man met baard en een zeis in zijn hand, Vadertje Tijd. Dit is een verwijzing naar de oude Griekse god Chronos. Als diens tegenhanger kenden de Grieken Kairos, de god van \"het geschikte ogenblik\" en van de kwalitatieve tijdsbeleving van het subject.\nHet woord 'tijd' is in het Nederlands vanouds vrouwelijk (\"indertijd\"), evenals in het Duits, maar volgens de hedendaagse woordenboeken is het mannelijk (\"tand des tijds\").\nMen vermoedt dat schrijvers vanwege Vader Tijd het geslacht veranderden.\nDat kon ongestraft gebeuren doordat er in het Nederlands nauwelijks nog verschil is tussen mannelijke en vrouwelijke woorden."}
{"id": "4495", "revid": "6224", "url": "https://nl.wikipedia.org/wiki?curid=4495", "title": "Lijst van eenheden van tijd", "text": "De meting van tijd gebeurt onder andere met de volgende eenheden:\nVeel van deze eenheden worden alleen in bepaalde situaties gebruikt. Zo is het siderisch jaar alleen bekend in de astronomie en de olympiade alleen bij de Olympische Spelen.\nHet begin en einde van een tijdseenheid ligt vast of niet."}
{"id": "4496", "revid": "923714", "url": "https://nl.wikipedia.org/wiki?curid=4496", "title": "Baarlo (Limburg)", "text": "Baarlo (Limburgs: \"Baolder\") is een op de linkeroever van de Maas gelegen Nederlands dorp in de gemeente Peel en Maas, acht kilometer ten zuiden van Blerick/Venlo en ten noorden van Kessel. Een veer verbindt Baarlo met Steyl.\nBaarlo heeft een agrarische oorsprong maar dient ook als forensenplaats voor Venlo. Het dorp heeft een landelijk karakter en afficheert zich als kasteeldorp, vanwege zijn vier kastelen.\nNaam.\nDe oudste vermelding van de naam Baarlo is uit 1219. \"Baar\" betekent \"bloot\" of \"kaal\", zoals nog in de uitdrukking \"baar geld\". Hiermee wordt bedoeld dat het geld \"open en bloot op tafel\" ligt. De verkorte vorm \"bar\" is terug te vinden in \"barrevoets\". Het woorddeel \"lo\", \"loo\" of \"le\" betekent \"bos\". In de dorpskern lag vroeger de zogenoemde Baerbergh (Borrebergh) en de Borreberghscamp. De zandverstuiving en de uitgestrekte akker lagen ten zuiden van de kerk en het huidige Marktplein. Het toponiem staat in een nauw verband met het oude toponiem Baarlo (Balre, Balder en Baolder). Ook hier is sprake van het woorddeel 'Baer' in de betekenis van 'niet begroeid'.\nWapen.\nDe oudste akte van de schepenbank Baarlo dateert van 26 januari 1377. In 1629 zegelt ze voor het eerst met een eigen schepenbankzegel, dat de Heilige Petrus vertoont die in zijn linkerhand een sleutel en in zijn rechterhand via drie touwen of linten een wapenschild vasthoudt, waarop staat afgebeeld een naar links springend hert. Voor 1795 zegelde de schepenbank met het schepenzegel. Het hert kan niet in verband worden gebracht met een van de adellijke families van de oude heerlijkheid Baerlo. Het hert verwijst waarschijnlijk naar een christelijke symboliek. Hierin staat het hert als zinnebeeld voor Christus de verlosser. De relatie tussen Christus (hert) en Petrus is duidelijk want Christus wijst hem aan als zijn plaatsvervanger op aarde. Op 17 september 1853 kende de Hoge Raad van Adel aan de gemeente Maasbree, waarvan Baarlo tot 1 januari 2010 deel uitmaakte, een gemeentewapen toe. Het bestond uit een schild van lazuur met een naar rechts gaand gevleugeld hert met een kruis tussen het gewei, uitgevoerd in de kleur goud, aan de rechterzijde een springend hert van goud en aan de bovenzijde van het wapen een adelaar van sabel. Het element van het springend hert vertegenwoordigde daarin de deelgemeente Baarlo.\nGeschiedenis.\nVroegste geschiedenis.\nUit archeologische vondsten is gebleken dat Baarlo al een lange geschiedenis kent. Zo is aangetoond dat er ten westen van het dorp een oude nederzetting heeft bestaan uit het stenen en ijzeren tijdperk. Omstreeks 1930 werd een opmerkelijke vondst gedaan: een grote bronzen emmer of \"situla\" uit de periode 800-500 v.Chr. Het kostbare voorwerp bevindt zich thans in het Rijksmuseum van Oudheden in Leiden.\nEen belangrijke Romeinse heerbaan lag aan de westzijde van het dorp. Deze kwam uit de richting van Cuyk en liep langs de Maasdorpen Blerick , Heel en Maaseik naar Maastricht. Ook in Baarlo hebben de Romeinen sporen achtergelaten. Zo werden in de nabijheid van de kerk en ten zuidwesten van het dorp Romeinse vondsten gedaan. Er werden onder meer twee Eponabeeldjes en enkele urnen gevonden. Tijdens de sloop van de oude parochiekerk (1875) trof men ter hoogte van het koor fundamenten aan van kwartssilicaten die met klei en leem waren samengevoegd waarop een stuk muur. Deze zouden van Romeinse oorsprong zijn. Aan de noordzijde van de kerk werden in 1955 eikenhouten heipalen en dakpannen van Romeinse oorsprong aangetroffen.\nVan nederzetting tot kerspel.\nVanaf de 3e en 4e eeuw raakte het zuiden van Nederland grotendeels ontvolkt. Daarbij gingen ook de ontginningen uit de Romeinse tijd grotendeels verloren. De bewoning concentreerde zich vervolgens voornamelijk in het rivierdal van de Maas. Vanaf de 8ste eeuw raakte het Maasdal weer bevolkt waarbij sprake was van een verspreid vestigingsgebied. De nederzetting Baarlo, op de grens van het hoge dekzand en het lage Maasdal, kreeg definitief vorm en werd kerspel (gemeenschap rond een kerk). De kleinere nederzettingen Soeterbeek en Bong, gelegen ten westen van het dorp, werden Baarlose buurtschappen. Omdat niet vaststaat wanneer de bouw van Huys en de Borch (nu kasteel d'Erp) daadwerkelijk heeft plaatsgehad is het niet mogelijk om de relatie vast te stellen tussen de oude nederzetting en het kasteel. De nederzetting is slechts op een korte afstand gelegen van Huys en de Borch en vormt geen direct onderdeel van de versterking. Mogelijk heeft de bouw van de versterking wel bijgedragen aan de definitieve locatie van de nederzetting Baarlo. Nadat ook de bewoners van de nederzetting waren gekerstend kwam de bouw van een eenvoudig zaalkerkje tot stand die de basis vormde voor de latere middeleeuwse Sint-Petruskerk. De positionering van de toegangsdeur aan de noordzijde van de kerk bepaalde de positie van de kerktrap die ter hoogte van de Maasstraat (voorheen Waterstraet)behouden bleef. Aan de noordzijde vormde zich een ondermarkt (nu Maasstraat/Dorpstraat).\nDe meest in het oog springende bouwwerken aan de oostzijde van de Markt zijn de Sprunk, de watermolen en kasteel d'Erp. Een groot brouwersgoed genaamd Ingen Fouckert, gelegen aan de zuidzijde van de Markt, is aan het eind van de 19e eeuw mede in verband met de bouw van een nieuwe school gesloopt. Het kasteel ten oosten van de Markt ontleent zijn naam aan de laatste adellijke bewoners, de familie d'Erp. In 1388 wordt reeds melding gemaakt van onse Huys ende Borch geheiten Baerlo gelegen in den lande van Kessel mit hoeren vesten ende graven, mit allen den heerlyckheyden, buschen, vischen, weyden, gueden ende toebehoren, als die selige Heer Willem van Baerlo, doe hij leefde, plach toe hebben. Het betreft een akte van verkoop waarbij Willem van Gulik, hertog van Gelre het leengoed verkoopt aan onse raedt, Jacob van Montfort. Uit 1219 dateert een oorkonde waarin we de naam Barlo aantreffen. Hendrik, graaf van Kessel geeft met zijn vrouw Othelende aan het klooster Mari\u00ebnweerd eene curtis in Barlo en Hovesdonk, eene mansus in het bosch van Barlo, een boomgaard bij de kerk van Kessel en eene curtis in Oijen. Met deze curtis in Barlo en Hovesdonk is de Ki\u00ebrhof, gelegen ten westen van het dorp, bedoeld. Bij de schenking trad een zekere Gerard de Barlo op als getuige. Een tweede vermelding van de naam Barlo is aangetroffen in een oorkonde uit 1236. In dat jaar stichtte Hendrik, graaf van Kessel in de kerk van Kessel een altaar ter ere van de Heilige Catharina en gaf daaraan een curtis te Kessel en andere goederen. Hierbij trad een dominus Bert miles in Barlo op als getuige.\nHuys ende Borch was een Gelders leen en maakte deel uit van vier versterkingen in het land van Kessel. De bezitters van het kasteel hadden de meeste goederen en voorrechten (o.a. jacht-, vis- en molenrecht) van de heerlijkheid Baerlo. Na de familie van Montfort werd de Borcht eigendom van de familie die Klair en vervolgens beleend aan de families Van Eyll (1505) en Van Laer (1637). Onder de leenhof ressorteerden de hoeve Aen gen Eyndt (Aen Ing), de watermolen bij de Sprunk, 1/6 deel van de grote korentiend van Baarlo, de Kesseleiker grote korentiend en de Kesselse hof Aenghen Put. Tijdens de Gelderse oorlogen (begin 16e eeuw) werd de veste Baerlo ingenomen, geplunderd en plat gebrand. De heer van Eyll bouwde het kasteel daarna weer op. Nadat het kasteel overging in handen van de familie Van Laer tot Hoenlo werd het gebouw omstreeks 1640/1650 gerenoveerd. In 1648 gaf het Hof van Gelderland te Roermond aan Johan van Laer verlof tot de oprichting van een laatbank. Deze voerde een nauwkeurige administratie van de goederen die cijnsroerig (belastingplichtig) waren aan Huys en de Borch. De Heer Johan Baptist de Bierens verkreeg door koop in 1690 de halve heerlijkheid van Baarlo met burcht. De koop omvatte de heerlijke rechten. Deze bestonden onder andere uit de hoge, middele en lage justitie dat wil zeggen de criminele en civiele boeten, overdracht en levering van onroerend goed en de aanstelling van schout, schepenen en gerichtsbode. Verder omvatten de heerlijke rechten onder andere ook het planten langs grote wegen en op de 'gemeynte', de bijenstand, vis- en jachtrecht, het molenrecht, tiendrecht en patronaatsrecht. In 1762 vererfden de bezittingen aan de laatste telg uit de familie: Willem Raymond de Bierens, grootdeken te Aken. Willem vermaakte de goederen bij testament aan Hendrik d'Erp.\nDe eerder vermelde Gelderse oorlogen vormden een zijtoneel van een groter conflict tussen Frankrijk en Spanje. Toen de Habsburgse keizer Karel V de Gelderse stad Venlo in 1543 innam kwam het oude hertogdom Gelre en dus ook Baarlo in Spaanse handen. Belangrijke veranderingen vonden plaats op kerkelijk vlak met de opkomst en invloed van de reformatie. Hierdoor ontstonden politieke en religieuze spanningen. Nadat de protestanten in de Nederlanden in 1567 in opstand kwamen tegen de Spanjaarden stuurde Filips II de hertog van Alva en een leger om de revolte de kop in te drukken. Dit ontaarde in 1568 in een oorlog die later bekend werd als de Tachtigjarige oorlog. In 1632 volgde de grote veldtocht van Frederik Hendrik waarbij Venlo en Roermond in handen vielen van de Hollanders. Baarlo werd wisselend door Spaanse en staatse troepen bezocht. In 1635 hield een gevreesd keizerlijk regiment Kroaten huis in de omgeving. De Kroaten opereerden als bondgenoot van de Spanjaarden. Omdat Spanje zijn betalingbeloften niet na kwam trokken de Kroatische huursoldaten al plunderend en brandschattend rond.\nWanneer in Baarlo de eerste kerk is gebouwd is niet bekend. Aangezien de heer van de Borch het recht had om de pastoor te benoemen moet ze zeker zo oud zijn als de Borch. In 1397 en 1466 wordt ze vermeld. De parochiekerk is toegewijd aan de heilige Petrus. Over het onderhoud van de kerk is meer bekend. De grote tiende had voor 1/3 deel de kasteelheer. De Kartuizers te Roermond hadden eveneens 1/3 deel waarvoor zij het dak van het schip met de zijbeuken onderhielden samen met de heer. De pastoor had het laatste derde deel en was verplicht tot onderhoud van het koor en de inventaris. In 1575 werd melding gemaakt van de grote tiende van Baarlo die aan de kerk behoorde. De houder van deze grote tiende hield een stier en een beer. Reparatie van de toren kwam ten laste van de gemeenschap. Uit de aan ons overgeleverde documenten m.b.t. de oude parochiekerk blijkt dat ze door de eeuwen heen diverse malen werd verbouwd. Er bestond een beneficie van St. Nicolaas in de zijbeuk aan de evangeliezijde. Dit beneficie werd later verenigd met de kapelanie. Een ander beneficie was het altaar van de HH. Urbanus en Antonius dat zich bevond aan de epistelzijde. De kerk kende drie beuken en aan de gevel was in 1575 nog een zonnewijzer aangebracht. Later werd de toren voorzien van een uurwerk. Op het oosten bevond zich een groot glasvenster en de klok had een zodanige grootte en gewicht, dat men haar kon horen tot aan de grenzen van het dorp. Het interieur van de kerk was rijkelijk voorzien van oude grafstenen en wapenborden van de adellijke families die in Baarlo woonachtig waren. Het kerkhof was afgesloten met een muur. Naast een kerktrap aan de noordzijde van de kerkberg bestond er ook aan de zuidzijde een toegang door de poort van het oude Raadhuis annex school die in de tweede helft van de 19e eeuw werden gesloopt. In de 17e eeuw werden in Baarlo de Annakapel, Dominicuskapel, Drie Koningenkapel en Sint Antoniuskapel gesticht.\nDe grootste kapel werd toegewijd aan de heilige Anna en staat aan de Hoogstraat. Ze is in 1674 in opdracht van pastoor Joannes \u00e1 Coulen gesticht op de plaats waar voorheen een hagelkruis stond. Centraal in de kapel staat een beeld van de heilige Anna met aan haar zijde een staande Maria. De heilige heeft in het volksgeloof een belangrijke plaats en werd vroeger aangeroepen voor een goede korenoogst. Daarnaast was de heilige ook de patrones van zwangere vrouwen. Tijdens de jaarlijkse Sacramentsprocessie hield men bij deze kapel halt en werden de gelovigen gezegend met het allerheiligste. In 1978 is de kapel gerestaureerd door de Stichting Veldkruizen en Kapellen. Over het stichtingsjaar van de St. Antoniuskapel (Sint T\u00f6nniskep\u00e8lke) op de Molenberg is niet bekend. Aangenomen wordt dat ze eveneens aan het einde van de 17e eeuw moet zijn gebouwd. De St. Antoniuskapel wordt gekenmerkt door haar opmerkelijke en unieke vorm; een zeshoekig gebouwtje met tentdak. Het is vrijwel zeker dat de oude Baarlose broederschap St. Antonius en St. Urbanus in verband staat met de stichting van deze kapel. Geschiedschrijver L\u2019Escaille vermeldt in zijn Seigneurie de Baerlo het jaar 1390 waarin de Broederschap reeds zou hebben bestaan. De broederschap was verbonden met het altaar in de parochiekerk van St. Antonius abt en St. Urbanus, twee heiligen die in Baarlo een bijzondere verering kenden. Tot in de 18e eeuw trok er op het feest van Sinterbaan (25 mei) een processie door het dorp waarbij mag worden verondersteld dat ook de Antoniuskapel in de route was opgenomen. Het officie bij het altaar vond plaats op alle vrijdaghen in quatuor temper weeck een singende misse met zijn vigilie te zingen tot laefenisse van verledene broeders. Uit het officie volgden inkomsten voor de kerk.\nNa de stichting van een kapelanie (1678) werd de beneficie (opbrengsten uit de offergang) verleend aan de vicarius of kapelaan. De kapelaan woonde na de stichting in een gedeelte van het raadhuis/school omdat hij tevens zorg droeg voor het onderwijs aan de Baarlose kinderen. Behalve het aanleren van lezen, rekenen en schrijven bestond het onderwijs hoofdzakelijk uit catechismusonderricht en het bijwonen van godsdienstoefeningen. Later ging het onderwijs over in lekenhanden maar bleef het onder supervisie van de pastoor. Een van de eerste lekenonderwijzers was meester Bouten. Reeds in 1513 wordt melding gemaakt van een kapelaan die in Baarlo woont op de zogenaamde Hofacker; Her Mertten van Hoifacker.\nOnder Pruisisch en Frans bestuur.\nNa de Spaanse Successieoorlog (1715) werd Baarlo Pruisisch. Het dorp werd sterk belast door middel van grondbelasting, beestenschat en consumptiebelasting. In 1794/1795 werd het dorp onder de voet gelopen door Franse troepen. Na de vredesovereenkomst tussen Pruisen en Frankrijk in 1798 ging Baarlo deel uitmaken van het departement van de Roer. De Franse tijd die tot 1814 duurde bracht veel veranderingen. Zo werd de Baarlose schepenbank opgeheven en het dorp met Blerick en Bree samengevoegd tot \u00e9\u00e9n commune de Bree met aan het hoofd een maire. In de beginperiode ging vooral de katholieke kerk gebukt onder het nieuwe regime. Kerken werden gesloten en priesters en kloosterlingen vervolgd. Een van de gevluchte kloosterlingen was de eerwaarde heer P.J. Geusen, een kruisheer uit Venlo. Hij vond in Baarlo onderdak bij zijn oom en dorpspastoor. De kruisheer nam de relikwie van het H. Kruis en van de H. Odilia mee naar Baarlo waarna onmiddellijk in Baarlo een grote devotie tot de patrones van ooglijders opbloeide. Uit de Franse Tijd is een omvangrijke collectie brieven bewaard gebleven van soldaat Petran G\u00f6rtz. Hij werd in de buurtschap de Vergelt groot gebracht en kwam in dienst van Napoleon. De brieven geven een mooi tijdsbeeld. Petran kwam tijdens gevechten in Wit-Rusland om het leven. In 1814 kwam een einde aan de Franse bezetting.\nOnder Belgisch en Nederlands bestuur.\nBaarlo behoorde tot mei 1815 tot het Pruisische Gouvernement-Generaal, dat het bestuur van de Franse Prefect had overgenomen. Na de Belgische opstand broeide het in de jonge gemeente Maasbree. Willem d'Olne (de rode baron) die sinds 1814 als burgemeester fungeerde weigerde in 1831 de eed af te leggen op het opstandige regiem. In 1832 werd hij opgevolgd door de pro-Belgische burgemeester Carleij die zich met enige medestanders openlijk uitsprak tot een splitsing van de gemeente: \"Ja met regt, eene scheiding, even zoo billijk en noodzakelijk als de wettige scheiding dewelke tusschen Belgien en Holland gevraagd en gegeven is geworden.\" Dit conflict leidde tot ontslag van de burgemeester en de installatie van gedelegeerd burgemeester en Baarlonaar Adolf Verhaegh. Deze werd wederom opgevolgd door gedelegeerd burgemeester Guillaume Janssen (van de Roffert). Nadat Baarlo deel ging uitmaken van het Verenigd Koninkrijk der Nederlanden kreeg oud-burgemeester Willem d'Olne eerherstel.\nHet traktaat van Londen dwong koning Willem I de zuidelijke helft van zijn koninkrijk af te staan. Dit leidde tot een Belgisch en een Nederlands Limburg. In de zuidelijke provincies leefden pro-Belgische gevoelens die gedurende de periode 1840-1848 leidden tot een afscheidingsdrang van het koninkrijk. In 1848 hing er in Limburg een revolutionaire sfeer. De separatistische beweging werd aangevoerd door de in Baarlo wonende baron van Scherpenzeel-Heusch. Volgens de baron was Limburg beter af wanneer het deel zou uitmaken van Belgi\u00eb of van de Duitse Bond waarvoor hij daarna in Frankfurt als parlementslid tevergeefs pleitte. De baron werd in 1848 in de districten Sittard en Roermond gekozen als Tweede Kamerlid maar hij nam zijn zetel niet in. Teleurgesteld stapte Van Scherpenzeel-Heusch in 1849 uit het parlement van de Duitse Bond. Om de separatisten de wind uit de zeilen te nemen en het gewest onder controle te krijgen benoemde de koning zonder voorafgaande verkiezing drie Limburgers in de Tweede Kamer.\nOp grond van Thorbeckes liberale grondwetsherziening van 1848 kwam in juni 1851 een nieuwe Gemeentewet tot stand. Met deze wet kregen de ingezetenen directe invloed op de samenstelling van het bestuur. Vanaf 1800 tot 1919 was de verdeling binnen het college van Burgemeester en Wethouders zodanig dat zowel Baarlo, Blerick als Maasbree daarin vertegenwoordigd werden. Kwam de Burgemeester uit Baarlo dan kwamen de wethouders uit Maasbree en Blerick. De periode werd gekenmerkt door partijstrijd die werd uitgevochten tegen de achtergrond van het opkomende liberalisme en de kwestie van Duitse Bond. De politieke stromingen van Het Oude en Het Nieuwe Licht kwamen tegenover elkaar te staan. Er werd ingezet op splitsing van de gemeente of verplaatsing van het gemeentehuis waardoor een ander dorp binnen de gemeente hoofdzetel werd. De gemeente dreigde door deze interne verwikkelingen in 1868 onbestuurbaar te worden. In 1855 werd reeds het verzoek om splitsing bij de Minister neergelegd maar deze achtte de splitsing niet wenselijk. Binnen de gemeente werd wel de splitsing van de drie afdelingen gerealiseerd die eenieder de beschikking kregen over de eigen inkomsten. De strijd bereikte een hoogtepunt bij de benoeming van burgemeester de Pollart in 1867/1868. De tot veler verrassing nieuw gekozen burgemeester de Pollart die in Baarlo woonde, raakte spoedig na zijn aantreden in conflict met de raad. De gemeenteraad nam een tegen hem gerichte motie van wantrouwen aan. De beide wethouders wensten niet met de burgemeester te vergaderen. Ook van secretaris Grubben kreeg de burgemeester tegenwerking omdat deze hem niet de juiste stukken ter inzage gaf. Burgemeester De Pollart werd slachtoffer van een interne partijstrijd. Tegen de wil van de burgemeester besloot de gemeenteraad dat de gemeentesecretarie niet permanent in Baarlo mocht blijven maar om de vijf jaar zou worden verplaatst binnen de drie dorpen. De burgemeester droeg het besluit voor vernietiging voor omdat daarmee niet het algemeen belang werd gediend. Toen de gemeente op de hoogte werd gebracht van het koninklijk besluit kon de gemeenteraad niet anders dan het raadsbesluit weer in te trekken. Opnieuw diende de gemeenteraad een voorstel in om de secretarie voor onbepaalde tijd naar Blerick te verplaatsen. De burgemeester gaf aan het voorstel niet in behandeling te nemen en verliet de raadszaal onder hevig bravo geroep van het aanwezige publiek. Wethouder Gerard Peeters nam het voorzitterschap over en de gemeenteraad stemde met overgrote meerderheid in met de verplaatsing van de gemeentesecretarie naar Blerick, een besluit dat overigens in de ogen van de burgemeester geen rechtsgeldigheid. Nadat de Pollart zonder succes het raadsbesluit voor vernietiging had aangedragen verslechterden de onderlinge verhoudingen tussen hem, de wethouders en de secretaris. De gemeente raakte in een impasse en dreigde onbestuurbaar te worden. Bij vergaderingen bleef de burgemeester weg en notulen en mandaten werden niet meer ondertekend. In de zomer van 1868 stemde de gemeenteraad in met een brief aan de Minister van Binnenlandse Zaken waarin werd gevraagd om ontslag van de burgemeester. Nadat de Minister zich persoonlijk op de hoogte was komen stellen van de situatie raadde de gouverneur de burgemeester aan om zijn ambt neer te leggen. De Pollart weigerde en richtte zich tot de Tweede Kamer. Ook de aanhangers van de Pollart hadden inmiddels een persoonlijk rekwest naar de koning gestuurd. Dit alles tevergeefs want de Pollart kreeg op 21 september 1868 eervol ontslag. Daarop werd de oudste wethouder Gerard Peeters benoemd tot nieuwe burgemeester van de gemeente Maasbree en keerde de rust in de gemeente terug.\nDe periode 1867-1945.\nAan het eind van de 19e eeuw kreeg de omgeving van de Markt een geheel nieuwe aanblik. In enkele buitengewone vergaderingen van de kerkenraad werd in 1867/68 besloten tot vergroting van de oude parochiekerk. Hiervoor werd grond in de nabijheid van de kerk aangekocht en geruild. De financiering voor de vergroting van de kerk gebeurde onder meer door de verkoop van de Ki\u00ebrhof in 1874. Aan de Roermondse Architect Pierre Cuypers werd de opdracht verleend om een ontwerp te maken voor de nieuwe kerk. Met de plaatselijke adel, de families d'Erp en d'Olne maakte de kerkenraad afspraken over de verdeling van zitplaatsen, de grafstenen en de begraafplaatsen. In 1878 was de nieuwe kerk klaar. Twaalf jaar later kreeg de familie d'Erp vergunning voor een grafkelder onder het kerkhof en werd subsidie aangevraagd voor het voltooien van de kerktoren. De pastoor betrok in 1885 een nieuwe pastorie aan de Markt. Naast de bouw van een nieuwe parochiekerk waren er eveneens plannen voor een nieuwe dorpsschool annex raadhuis. De bestaande dorpsschool bij het oude kerkhof kon immers niet verder worden vergroot. De nieuwbouw werd omstreeks 1881/1882 gerealiseerd op de hoek Hoogstraat-Markt naar een ontwerp van de Venlose architect Johan Kayser. De school deed tot zeker nog 1915 dienst als openbare school voor jongens en meisjes. De meisjes kregen daarna les van de zusters in het St. Jozefklooster aan de Maasstraat. Het schoolgebouw annex raadhuis werd in 1968 gesloopt.\nEen aan het eind van de 19e eeuw groeiende behoefte aan co\u00f6peratie op velerlei terrein leidde in Baarlo tot de oprichting van Schutterij St. Petrus en Paulus. De oprichting vond plaats in 1875. De leden van de schutterij waren automatisch aangesloten bij de ziekenkas. Dit garandeerde het recht op vergoeding van doktersbezoek, medicijnen en een kleine uitkering tijdens ziekte. Toen in 1955 de opkomst van regionale ziekenfondsen de ziekenkas van de schutterij overbodig maakte, kwam haar doelstelling te vervallen en legde zij zich nog enkel toe op het jaarlijkse vogelschieten en deelname aan de Sacramentsprocessie. De schutterij fuseerde in 1946 met schietvereniging St. Antonius. Zowel in 1930 als in 1932 behaalde deze schietvereniging het kampioenschap op het Oud Limburgs Schuttersfeest te Obbicht en Wessem. Dit betekende dat de Schietvereniging, met inzet van de hele Baarlose bevolking in 1931 en 1933 het Oud Limburgs Schuttersfeest mocht organiseren.\nVier jaar v\u00f3\u00f3r de oprichting van de schutterij kreeg Baarlo een eigen Landbouwcasino. In het casino waren landeigenaren en grote boeren verenigd. Het casino stelde ten doel: ...boeren uit kleinere nabijgelegen regio's regelmatig op vrije middagen en avonden samen te brengen. Mede op initiatief van het Landbouwcasino werd een co\u00f6peratief handkrachtfabriekje voor de bereiding van zuivel opgericht. In 1908 kreeg Baarlo een Stoomzuivelfabriek St. Odilia. Het Landbouwcasino sloot zich in 1901 aan bij de Limburgse Landbouwbond. Vanaf dat moment was sprake van de Onderafdeeling Baarlo van den Limburgschen Landbouwbond of kort gezegd de Boerenbond. De bond steunde de stichting van de Baarlose boerenleenbank. Deze werd in 1902 opgericht. In 1910 werd de oprichting van een Baarlose Verbruikersco\u00f6peratie een feit. Ze kreeg de naam Co\u00f6peratieve Verbruikersvereniging Eigen Hulp. Met de oprichting probeerde men een einde maken aan het afbetalingssysteem waardoor veel gezinnen in financi\u00eble moeilijkheden raakten. De producten van de Baarlose Co\u00f6peratie Eigen Hulp werden ingekocht bij de Handelskamer (HAKA) te Rotterdam en konden alleen tegen contante betaling worden verkregen, tegen een billijke prijs.\nTijdens de crisisjaren werden ook in Baarlo arbeidskrachten ingezet in het kader van werkverschaffing. Dit resulteerde onder meer in de aanleg van een sportterrein aan de noordzijde van het dorp. Tijdens de kermisdagen in 1934 kon Baarlo zich in deze moeilijke tijd even verheugen op de organisatie van de Land- en Tuinbouwtentoonstelling. Op 117 proefveldjes werden de verschillende gewassen en rassen tentoongesteld. Ook de boerinnenbonden van Baarlo en Kessel droegen bij aan het succes van de tentoonstelling. Zij organiseerden onder andere een grote bloemententoonstelling in het patronaat aan de Hoogstraat. Ondanks de crisistijd deden de standhouders van de landbouwmachines zeer goede zaken. Aan de vooravond van de Tweede Wereldoorlog werd een aantal Baarlose jongens opgeroepen voor de mobilisatie. Zij waren gelegerd in Scherpenzeel en Maassluis. Ten Oosten van Baarlo ontstond een verdedigingslinie langs de Maas. Deze bestond uit bunkers, kazematten en semi-permanente opstellingen. Bij de veerpont stationeerde het Nederlandse leger een pantserafweergeschut. Dit geschut werd net voor het uitbreken van de oorlog verplaatst naar de binnenplaats van de tijdens de oorlog verwoeste hoeve het Oude Veerhuis. Dit Oude Veerhuis veranderde daardoor geleidelijk aan in een kazerne waar meer dan 250 soldaten een onderkomen kregen.\nIn de ochtend van de 10e mei 1940 werd Baarlo opgeschrikt door een zware ontploffing, veroorzaakt door het springen van de Maasbrug in Venlo. Duitsland schond de neutraliteit van Nederland. Het afweergeschut en de manschappen van de mitrailleurbunker bij het veer kwamen direct in actie. Het Nederlandse leger was echter niet opgewassen tegen de Duitse overmacht en ook de Maaslinie bleek niet verdedigbaar. Nadat de Duitsers een pontonbrug hadden neergelegd aan de Maas begon om 14.00u. de overtocht van materieel en manschappen. De bezetting was een feit. Gedurende de eerste oorlogsjaren vonden met regelmaat Engelse bombardementen plaats in de grensstreek. Baarlonaren zochten 's nachts een veilig onderkomen in schuilkelders. De Luchtbeschermingsdienst hield wacht op de kerktoren. Levensmiddelen, kleding, brandstoffen en elektriciteit kwamen op de bon. Metalen, vervoermiddelen, paarden en vee werden vanaf 1943 gevorderd. In 1942 werd met toestemming van de bezetter nog een kermis gevierd. \nDe onderdrukking werd in 1943 steeds meer voelbaar. Veel vluchtelingen vonden in Baarlo een permanent of tijdelijk onderkomen. Aanvankelijk waren het na het uitbreken van de oorlog voornamelijk Franse vluchtelingen die met hulp van Baarlonaren een onderduikadres kregen. Zo ontstond er na de Tweede Wereldoorlog een jarenlange vriendschappelijke band met het Franse dorp Bousbeque. Nadat in 1942 de Arbeitseinsatz werd afgekondigd voor de nieuwe lichting militairen doken veel jongens en mannen onder. De maatregel gold in 1943 eveneens voor alle militairen die in de meidagen van 1940 naar huis waren gestuurd en voor alle mannen in de leeftijd van 18 tot 35 jaar die niet noodzakelijk waren voor de voedselproductie. In Baarlo bestond een netwerk aan contactadressen via welke, uit Duitsland gevluchte Franse en Russische vluchtelingen werden ondergebracht of doorgesluisd. Om systematisch hulp te kunnen bieden aan onderduikers ontstonden op lokaal niveau L.O. afdelingen. De L.O. Baarlo vond aansluiting bij een breder regionaal netwerk en draaide in het najaar van 1943 op volle toeren. Het berichtenverkeer liep via diverse koerierdiensten. De komst van de Sicherheitspolizei van Maastricht naar Venlo in september 1944 bracht het districtswerk van de L.O. in moeilijkheden. De vaste lijnen zowel intern als extern vielen hierna volledig weg. Naast de L.O. afdeling Baarlo bestond er een O.D. (Orde Dienst) die tot aan het laatste oorlogsjaar onbetekenend bleef. De organisatie groeide sterk nadat ze was ingeschakeld bij het gebeuren van de Baarlose Bospartizanen in 1944. Toen in de laatste maanden van de bezetting het leven vrij chaotisch werd verenigden zich de Knokploegen Noord-Limburg, Schijndel en Maas en Waal in Baarlo. De groep ging later zwaar geromantiseerd de geschiedenis in als de Bospartizanen van Baarlo. De Knokploeg Baarlo, die een onderkomen had in de Heldense bossen, nam Duitse militairen van de straat en maakte hen tot krijgsgevangenen. Het aantal gevangenen groeide uit tot een aantal van meer dan 30 personen. De Boekenderhof, gelegen ten zuiden van het dorp, vormde het hoofdkwartier. Omdat de Bospartizanen dreigden te worden verraden werden twee infiltranten geliquideerd. Deze lieten ze zichtbaar achter. Op 27 september 1944 vond op de Boekenderhof een gevecht plaats met een Duitse patrouille waarbij drie Duitse militairen werden neergeschoten. Een van hen wist te ontkomen met het gevolg dat kort daarop de boerderij door de bezetter in de as werd gelegd. Dat Baarlo geen tweede Putten is geworden, mag een wonder heten. De angst voor het gedonderjaag in de bossen was groot onder de bevolking. Op 19 november 1944, twee dagen v\u00f3\u00f3r de bevrijding van Baarlo droegen de Bospartizanen de krijgsgevangenen over aan de geallieerden. Op zondag 8 oktober arresteerden de Duitsers kort na het middaguur 23 mannen, waaronder een jongen van net 18 jaar en Baron Weichs de Wenne. Ze werden allen verdacht van hulp aan de Partizanen in het bos. De heer van Rens werd gearresteerd omdat hij weigerde de naam te noemen van iemand die had kunnen vluchten. Hij stierf al in december 1944 in Watenstedt. Hij was een held. In alle andere dorpen zijn op die dag alle mannen bij de uitgang van de kerk na de Hoogmis gevangen genomen. Enkele mensen in het centrum van Baarlo wisten dit, maar hebben niemand gewaarschuwd. Bij de gevangenen was geen enkele echte Bospartizaan. De 23 gevangenen, werden met een Duitse Legerwagen naar Venlo vervoerd. Zij kwamen op drie personen na in het Arbeitslager Salzgitter/Watenstedt van de Hermann G\u00f6ringwerke terecht. In Wuppertal kreeg Baron Weichs de Wenne zijn vrijheid terug. Het kamp was onderdeel van Konzentrationslager Salzgitter. De leefomstandigheden waren erbarmelijk. Vijf van hen overleden door de ontberingen binnen drie maanden. Zij waren de slachtoffers van een represaille-actie; de dagen er na zijn naar willekeur nog enkele mensen gevangen genomen om op boerderijen in het grensgebied te werken. Op 18 november 1944 naderde het front het dorp Baarlo. De Duitsers bliezen die dag de parochiekerk en de Baarlose molens op die daardoor onherstelbaar werden verwoest. Op 21 november stootten de geallieerden vanuit zuidoostelijke richting door en werd Baarlo bevrijd. In de strenge wintermaanden van 1944-1945 kwam het front tot stilstand. De operatie Market Garden van de geallieerden bleek te zijn uitgelopen op een mislukking. Zo bleef het front in de novemberdagen in de omgeving hangen en werd de Maas frontlinie. Op 1 maart 1945 werd na een hevige strijd ook de oostoever van de Maas bevrijd.\nDe naoorlogse periode.\nDoor de grote bouwactiviteiten in de naoorlogse periode is Baarlo sterk veranderd. De eerste omvangrijke naoorlogse uitbreidingen vonden plaats op het oude Kerkveld en ten noorden van de kern op het Molenveld. Omstreeks 1969 werd gestart met de ontwikkeling van het Erpplan aan de zuidoostzijde van het dorp. De gemeenschap kent een zeer bloeiend verenigingsleven. Tot en met 31 december 2009 behoorde Baarlo tot de gemeente Maasbree. Per 1 januari 2010 is de gemeente heringedeeld samen met Kessel, Meijel en Helden tot de gemeente Peel en Maas. Baarlo onderhoud een vriendschapsverdrag met de Poolse gemeente Wolsztyn.\nKastelen.\nBaarlo staat bekend om zijn vier kastelen. De kastelen die Baarlo kenmerken zijn:\nKasteel d'Erp.\nKasteel d'Erp, ook wel bekend onder de namen \"De Borcht\", \"Van Erp-Holt\", \"Holt te Erp\", is een rond 1200 gebouwde burcht. Het huidige kasteel werd in de 17e eeuw gebouwd. De burcht \"(de Borcht)\" werd bewoond door Gerard van Baerle. Omstreeks 1400 werd het eerste kasteel op deze plek gebouwd. Een bewogen geschiedenis volgde met onder andere belegeringen door Willem van Oranje en zijn zoon Frederik Hendrik. Het kasteel dankt zijn naam (d'Erp) aan de familie van Erp, die het kasteel van 1787 tot 1962 bewoonde c.q. in bezit hadden. In 1974 werd het kasteel, dat toen eigendom was van de Gemeente Maasbree, volledig gerestaureerd. Momenteel is het priv\u00e9-bezit en niet opengesteld voor bezoekers.\nTot het kasteel behoorde vroeger de Molen van Baarlo, een watermolen die in 1977 maalvaardig is gerestaureerd en regelmatig draaiend te zien is.\nKasteel de Berckt.\nKasteel de Berckt \"(Berkt)\" is een in de 13e eeuw gebouwd kasteel. Het kasteel is gelegen aan de oude Romeinse heerweg tussen Kessel en Venlo. Godefridus van Eyll wordt in 1279 genoemd als eigenaar van het kasteel. De Berckt wordt al verheven in 1326 (door Tilman van Eyll). De familie van Eyll was tot aan het einde van de 16e eeuw de rijkste familie van Baarlo.\nAgnes van Crieckenbeek schonk het goed in 1594 als bruidsschat aan Godfried van Hardenraet. Johanna Aleida van Hardenraet gaf in 1671 het huis aan haar man Lambert van Pollaert, heer van Aldeneyk. Na diens dood trad Aleida in het huwelijk met baron Hans Frederik de Rhoe d'Obsinnich (familie van de Rode van Opsinnichs, heren van Elen, op Kasteel Sipernau).\nHans Frederik baron de Rhoe d'Obsinnich, heer van Baarlo, was luitenant-generaal in dienst van de Republiek der Verenigde Provinci\u00ebn en stierf in de oorlog in Portugal, in 1704. Zijn dochter, Eva Th\u00e9r\u00e8se Florentine, barones de Rhoe d'Obsinnich, huwde in 1707 op het kasteel van Olne (Graafschap Dalhem, thans provincie Luik) met Rijksbaron Willem II (Guillaume-Philippe) d'Olne en overleed aldaar in 1754. Kasteel De Berckt draagt in de gevel van het poortgebouw nog het alliantiewapen van Eva Rhoe van Obsinnich en Guillaume-Philippe d'Olne.\nHet oude kasteel werd in 1830 gesloopt en in Italiaanse stijl herbouwd. Van het vroegere voorhof is nog een bakstenen vleugel uit het eerste kwart van de 18e eeuw over. Aan het begin van de 20e eeuw werd het een klooster. Arcenaar Nagels kocht in 1994 het kasteel en vestigde er een groepsaccommodatie.\nRiddergoed de Raay.\nRiddergoed de Raay, offici\u00eble naam thans \"Pillows Charme Hotel Chateau de Raay\", traditioneel ook wel bekend als \"Ingen Raaij\", is een voormalig riddergoed dat werd gebouwd in het midden van de 13e eeuw. In latere jaren woonden diverse adellijke families. In 1850 werd het gebouw gerenoveerd, waarbij de toenmalige eigenaar een kapconstructie in chaletvorm liet aanbrengen. In 1937 was er een klooster gevestigd. Toen dat door de zusters verlaten werd, heeft het gebouw een tijd leeggestaan. In 1999 werd begonnen met een vier jaar durende ingrijpende renovatie. Thans is het een vier-sterren hotel, met een restaurant in een enorme glazen serre op de plaats waar vroeger de hoofdingang van het gebouw was. Het hotel behoort nu bij de collectie Pillows Hotels.\nKasteel Scheres.\nKasteel Scheres, ook wel bekend onder de naam \"d'Olne\", is een in 1860 gebouwd kasteel. Het kasteel werd gebouwd voor baron d'Olne op de plaats waar voorheen een grote herenhoeve stond, genaamd Scheres. De hoeve bestond reeds in de 16e eeuw en werd bewoond door de familie Scheres. In 1678 was de familie Van der Keelen eigenaar. Het goed omvatte een woonhuis met vijf benedenkamers en een ruime kookkeuken, een schuur en vijftien morgen landbouwgrond. De herenhoeve onderging in in de 19e eeuw een algehele verbouwing. In 1766 werd het goed verkocht aan de adellijke familie d'Olne. Vanaf 1930 woonde bon vivant Baron Max de Weichs de Wenne op het kasteel en na de oorlog werd het huis gekocht door huisarts Scheijmans. Van 1962 tot 2009 werd het kasteel bewoond door de Japans-Amerikaanse kunstenaar Shinkichi Tajiri.\nSint-Petruskerk.\nDe bevolking van Baarlo is overwegend rooms-katholiek. In 1492 werd voor het eerst schriftelijke melding van een kerk gemaakt. In de 19e eeuw werd de oude kerk te klein. Men besloot tot nieuwbouw. Pierre Cuypers werd als architect aangenomen en de kerk kwam in 1878 gereed. In 1921 werd bij de kerk een Heilig Hartbeeld geplaatst ter gelegenheid van het 40-jarig priesterjubileum van pastoor H.M.H. Bartels. In 1932 vergrootte Joseph Franssen de kruiskerk door het priesterkoor uit te breiden. In november 1944 werd de kerk door de Duitsers opgeblazen. Herbouw was niet mogelijk. Er werd besloten een nieuwe kerk te bouwen. Deze werd voltooid in 1955.\nDe Sint-Petrus parochiekerk zoals de kerk heden ten dage heet bepaalt sinds de voltooiing het dorpsgezicht. De kerk werd ontworpen door J.B. Ramaekers die werkzaam was bij het architectenbureau Swinkels te Maastricht. Als basisvorm gebruikte hij de Romaanse basilicavorm. Het ontwerp paste in de gedachte van vernieuwing waaraan men na de Tweede Wereldoorlog behoefte had. Herbezinning, vernieuwing en wederopbouw waren onlosmakelijk met elkaar verbonden. De nieuwe naoorlogse moderne kerkgebouwen werden getoetst aan de doelmatigheid voor de liturgie en de mogelijkheid tot een intensere deelname van de kerkgangers aan de eucharistie. De kerkganger moest de mis kunnen zien en horen door middel van een vrij zicht op het altaar en een optimale akoestiek. De basilicavorm (zaalkerk) leende zich hiervoor uitstekend. In het oorspronkelijke ontwerp was een ronde toren voorzien. De inwoners van Baarlo hechtten echter aan de vertrouwde rechthoekige vorm. De toren kwam in 1955 gereed. De kerk biedt aan ongeveer zeshonderd gelovigen een zitplaats. De naastgelegen kinderkapel (Mariakapel) doet dienst als vergaderruimte. Hierin staat een beeltenis van de heilige Maria, een ontwerp van de Maastrichtenaar Charles Vos. De vensters in het middenschip zijn ontworpen door Frans Slijpen en vervaardigd in het atelier Flos te Steyl. Opvallend in de kerk zijn de reusachtige, 3500\u00a0kg wegende beelden van de HH. Petrus en Paulus. Ze zijn gebeeldhouwd door de Maastrichtse beeldhouwer Wim van Hoorn. Ook van zijn hand zijn de kruiswegstaties en het kruisbeeld boven het altaar, voorstellende Christus de Triomfator. De drie ronde ramen (1962) op het zangkoor zijn vervaardigd door Joep Nicolas. Het betreft een allegorie van de drie deugden: geloof, hoop en liefde. De kleine ramen in de Odilia-kapel verbeelden het leven van de heilige Odilia die in Baarlo al twee eeuwen wordt vereerd.\nHet hoofdaltaar is vervaardigd door de Utrechtenaar Leo Brom. Het altaar kent een rechthoekige onderbouw waarop de mensa, een natuurstenen altaarplaat, rust. Aan de voorzijde van het altaar is een oud-testamentaire voorstelling te zien van de kunstenaar Wim van Hoorn. Het betreft het verhaal van de broers Ka\u00efn en Abel. Op het tabernakel heeft de kunstenaar de Pelikaan afgebeeld die symbool staat voor Christus\u2019 dood en verrijzenis en het verhaal van de wonderbaarlijke broodvermenigvuldiging. De muurschildering toont de aanbidding van het Lam met de apocalyptische ruiters op de triomfboog. De afbeelding is afkomstig uit het boek der openbaring waarin Johannes in ballingschap op het eiland Patmos een visioen krijgt en inzicht in het einde van de wereld. De zes vensters boven het priesterkoor laten voorstellingen zien uit het leven van Christus. In de doopkapel is Christus\u2019 doop in de Jordaan verbeeld. In de glas-in-loodramen zijn de vier evangelisten met hun symbolen afgebeeld.\nHet pijporgel (1952) is afkomstig van de firma Pereboom uit Maastricht. Het instrument heeft 32 registers. In 1993 werd het instrument gereviseerd door Verschueren uit Heythuysen.\nBezienswaardigheden.\nNaast de reeds genoemde vier kastelen en de kerk kunnen nog worden genoemd:\nNatuur en landschap.\nBaarlo ligt op de linkeroever van de Maas, ongeveer op 1\u00a0km afstand van de rivier. Ter hoogte van Baarlo (Belfeld) bevindt zich een stuw in de Maas. De hoogte van Baarlo bedraagt ongeveer 20 meter. In het oosten ligt een uiterwaard met weilanden, tuinbouw en de profielen van vroegere Maasgeulen. In het zuiden ligt de \"Begijnenberg\", een rivierduin begroeid met eiken-berkenbos en naaldhoutaanplant. Natuurgebieden zijn het Boekenderbos in het zuiden, en Dubbroek in het noorden van Baarlo. Door Baarlo stroomt de Kwistbeek. Ten noorden van het dorp ontspringen de Springbeek en de Berendonkse Beek.\nDe veerpont.\nBaarlo kent een eeuwenoude oversteek over de Maas. Deze zou reeds in de 14e eeuw hebben bestaan. De heren van Kessel, de heren van de Holtm\u00fchle en daarna de heren van de Berckt waren de bezitters van het veerrecht. Het pontje werd verpacht aan particulieren. Zij waren verantwoordelijk voor het onderhoud van het veer, het veilig overzetten van personen, dieren en goederen, het schoonhouden van de veerstoepen na hoogwater en het veilig aanleggen van het vaartuig. Het pontje had een lokaal en regionaal belang als schakel in de handelsverbindingen tussen het land van Gelre en Gulick. Tijdens oorlogsvoeringen speelde het een belangrijke rol bij het overzetten van troepen en materieel. Ook de postdienst die een hoofdkantoor in Tegelen had was aangewezen op het veer. Van 1702 tot 1717 was er sprake van een postverbinding tussen Tegelen en Baarlo en werd in Baarlo de postiljon overgezet. De dienst was vrijgesteld van veergeld. Tijdens de Franse overheersing werd het veerrecht afgeschaft (wet 6 Frimaire VII in 1798). Het eigendom van het recht ging over naar het Rijk. Na de Franse overheersing probeerde de adellijke familie d\u2019Olne het recht op pacht terug te krijgen doch zij kreeg het veerrecht niet terug. In 1984 werd het Gewest Noord-Limburg de nieuwe eigenaar van de veerpont.\nVerkeer en vervoer.\nOpenbaar vervoer.\nHet openbaar vervoer in de Baarlo wordt verzorgd door Arriva.\nBuslijnen:\nArchieven.\nDe archieven van de Baarlose schepenbank \u00e9n afschriften van de Doop-, Trouw- (beiden vanaf 1629) en Begraafregisters (vanaf 1665) van de Petrusparochie bevinden zich in het Regionaal Historisch Centrum Limburg te Maastricht. Afschriften van de kerkregisters en de index zijn ook voor het publiek beschikbaar in de studiezaal van het Gemeentearchief te Venlo.\nCultuur.\nDe inwoners van Baarlo hebben een openbare bibliotheek tot hun beschikking. Deze bibliotheek is gevestigd in multifunctioneel centrum de Engelbewaarder en maakt deel uit van de Groeibibliotheken Maas en Peel.\nRecreatie.\nVoor toeristen is er een recreatiepark \"De Berckt\", met onder meer een subtropisch zwembad en een camping. Tot eind jaren 90 was hier circuit De Berckt gevestigd. Met een lengte van 1 kilometer was dit het langste \"Oval\" circuit van Europa.\nStreekproduct Baolderse k\u00f3ok.\nDe echte Baolderse k\u00f3ok is eigenlijk een spekkoek van boekweitmeel. Het was vroeger een koek die men op werkdagen at. Op zon- en feestdagen werden de koeken gebakken van weit en als avondmaal genuttigd. In het najaar bakte men nog als extraatje appelschijfjes mee. Het geheel werd vervolgens geserveerd met stroop.\nNabijgelegen kernen.\nKessel, Hout-Blerick, Tegelen, Maasbree"}
{"id": "4498", "revid": "231402", "url": "https://nl.wikipedia.org/wiki?curid=4498", "title": "Westerse wereld", "text": "De westerse wereld, ook bekend als het Westen of de Occident, is een groep landen waarvan de precieze samenstelling afhangt van de context waarin de term gebruikt wordt.\nDe meest gebruikte betekenissen verwijzen naar een groep cultureel en etnisch verwante staten die met name tussen 1500 en het heden een dominante positie opbouwden in kapitalistische delen van de wereld, vaak zeer rijk en machtig zijn: eerst West-Europa, geleidelijk een steeds groter deel van Zuid-, Midden- en Noord-Amerika, en later ook Australi\u00eb en Nieuw-Zeeland. Dit valt niet samen met het westelijk halfrond. Een groot deel van West-Europa (waaronder ook Nederland en Belgi\u00eb) ligt namelijk ten oosten van de meridiaan van Greenwich, en zodoende op het oostelijk halfrond.\nOorsprong van de term en klassieke betekenis.\nIn het Romeinse Rijk bestond al een culturele tegenstelling tussen het westelijke, Latijnse deel en het door de Grieken gedomineerde oostelijke deel. Dit was mede de oorzaak van de definitieve splitsing van het Romeinse Rijk in 395 in het West- en het Oost-Romeinse Rijk, waarna deze gebieden cultureel steeds verder uit elkaar zouden groeien.\nBij de verspreiding van het christendom in Europa buiten het (voormalige) Romeinse Rijk werden gebieden die vanuit Rome werden gekerstend (namelijk West-Europa, grotendeels Midden-Europa en Scandinavi\u00eb) tot 'het Westen' gerekend en de landen die vanuit Constantinopel werden bekeerd (zoals Rusland en Bulgarije) tot 'het Oosten'.\nGeleidelijk werden 'west' en 'oost' minder de aanduiding voor een deel van het vroegere Romeinse Rijk, maar werd 'west' de aanduiding voor de rooms-katholieke en later ook protestantse wereld, en 'oost' voor de oosters-christelijke landen.\n\u2018Oost\u2019 en \u2018West\u2019 bleven in de loop der geschiedenis cultureel verder uit elkaar groeien. Met het Groot Schisma van 1054 verbraken de westelijke en oostelijke christelijke kerken zelfs de onderlinge betrekkingen.\nNa de Middeleeuwen kende de 'westerse wereld' een groot aantal culturele stromingen en ontwikkelingen zoals de renaissance, het renaissance-humanisme, het protestantisme, de Verlichting, het modern humanisme en de secularisatie.\nDe eerste die de term 'Westen' gebruikte als een sociaal-politieke categorie, was Auguste Comte. Zijn \"Occident\" viel niet zomaar samen met Europa of het christendom. Gebieden in het christelijke Europa die niet tot de voorhoede behoorden sloot hij uit, terwijl hij geavanceerde landen in Amerika en Australazi\u00eb wel tot het transnationale westen rekende. Comte gebruikte het concept in een gedetailleerd plan dat eerst het westerse deel van de wereld wilde reorganiseren om dan de rest van de mensheid te helpen dezelfde ontwikkelingsgraad te bereiken.\nOverige betekenissen.\nMomenteel wordt 'het Westen' in verschillende betekenissen gebruikt:\nIn werkelijkheid is niet altijd even duidelijk wanneer welke definitie wordt bedoeld. Veel intellectuelen hebben daarom een voorkeur voor de klassieke betekenis.\nVerbreding klassieke betekenis na 1492.\nNadat vanaf 1492 landen uit de klassiek-westerse wereld gebieden elders op de wereld geleidelijk volledig koloniseren, namelijk heel Midden-, Zuid- en Noord-Amerika, Australi\u00eb en Nieuw-Zeeland, worden deze gekoloniseerde landen door velen ook tot de 'westerse wereld' gerekend. Binnen deze landen ontwikkelen zich immers ook een sterk katholieke of protestante cultuur en 'westerse' filosofische en staatkundige tradities, kortom een 'westerse cultuur'.\nLanden zoals Japan, Singapore of Zuid-Korea zijn echter ook binnen deze verbrede betekenis nog steeds niet 'westers', maar kunnen wel worden aangeduid als \"verwesterd\" (of \"westernised/westernized\").\nRijke landen.\nNa 1500 worden diverse klassiek-westerse landen, en na 1600 ook diverse van hun kolonies, militair dominant en machtig in grote delen van de wereld, en mede daardoor aanzienlijk rijker dan de meeste overige landen. \u2018Westers\u2019 wordt daardoor geleidelijk enigszins synoniem met \u2018rijk\u2019. In de twintigste eeuw werd eerste wereld een andere benaming voor de rijke, ge\u00efndustrialiseerde, niet-communistische landen, maar die benaming omvat ook landen zoals Japan, Taiwan, enzovoorts. Door verwarring tussen de begrippen \u2018westerse wereld\u2019 en \u2018eerste wereld\u2019 gingen sommigen dan Japan soms ook maar als \u2018westers\u2019 land aanduiden.\nTegenhangers van de eerste wereld waren de tweede wereld \u2013 de communistische landen, doorgaans wel ge\u00efndustrialiseerd, maar toch relatief arm \u2013 en de derde wereld: de rest van de wereld, doorgaans niet of nauwelijks ge\u00efndustrialiseerd, en grotendeels in veel westerse ogen \u2018arm\u2019, \u2018achter\u2019 of zelfs \u2018achterlijk\u2019, en \u2018onderontwikkeld\u2019.\nDe Arabische landen die sinds 1945 rijk werden maar daarbij niet industrialiseerden, horen, hoewel \u2018rijk\u2019, toch ook bij de derde wereld. Dat ze niet ge\u00efndustrialiseerd zijn, en dus niet bij de eerste wereld horen, is misschien de reden dat niemand ze ooit tot de \u2018westerse wereld\u2019 rekent.\nZodra men \u2018westers\u2019 opvat als synoniem voor \u2018rijk\u2019 komt men echter in verwarring met betrekking tot de landen van Latijns-Amerika. Die zijn vaak arm en nauwelijks ge\u00efndustrialiseerd, dus \u2018derde wereld\u2019, maar volgens de verbrede klassieke betekenis van \u2018westerse wereld\u2019 zijn ze toch erg \u2018westers\u2019.\nGroepering tijdens de Koude Oorlog.\nTijdens de Koude Oorlog werd er over Oost-West-tegenstellingen gesproken, waarbij kapitalistische NAVO-landen tegenover het communistische Oostblok stonden, verenigd in het Pact van Warschau. De uitdrukking \"het vrije Westen\" had een politieke lading. Het suggereerde dat niet-communistische landen vrij waren. Destijds waren echter niet alle NAVO-landen democratisch. Als er al van zoiets als het Vrije Westen gesproken kan worden, dan viel dit niet geheel samen met de NAVO: een militair bondgenootschap, waarin zoals gebruikelijk geostrategische argumenten een belangrijke rol spelen. Ook al waren Zweden, Finland, Oostenrijk, Zwitserland en Ierland om uiteenlopende redenen geen lid van de NAVO of van het Warschaupact, ze werden altijd als westers beschouwd. Turkije is om geostrategische redenen en belangrijke lidstaat, met een westers geori\u00ebnteerde politieke elite. Portugal en Griekenland zijn landen die volgens de klassieke definitie wel tot het Westen behoren, maar voor lange tijd dictaturen waren, wat hun lidmaatschap van de NAVO wel enigszins problematisch maakte, maar niet onmogelijk. Een groter intern probleem voor de NAVO was de historische vijandschap tussen Griekenland en Turkije, die in 1974 vanwege de kwestie Cyprus bijna tot een onderling gewapend treffen leidde. Frankrijk, ongetwijfeld een belangrijk westers land, wenste zich niet zonder meer aan de 'blokkenpolitiek' te conformeren en onttrok in 1966 haar strijdkrachten aan de ge\u00efntegreerde commandostructuur van de NAVO. Tegenover dit 'westen' stond ook geen homogeen communistisch 'oosten'. Het in 1975 communistisch geworden Vietnam raakte in 1978-1979 zelfs in oorlog met haar communistische buurlanden en voormalige bondgenoten China en Kampuchea. Het communistische China was geen lid van het Warschaupact en had een historisch geworteld wantrouwen tegen Russen, en bijgevolg dus ook tegen de Sovjet-Unie, wat in 1969 zelfs tot grensincidenten leidde. De grote roerganger Mao moedigde in de jaren zeventig West-Europa zelfs aan om zich te verenigen om sterk te staan tegenover de Sovjet-Unie. Daarom moedigde China toetreding van het Verenigd Koninkrijk tot de EEG aan, terwijl de Sovjet-Unie liet merken dat niet wenselijk te vinden. Ook in Oost-Europa, met uitzondering van Bulgarije, had de Sovjet-Unie te kampen met traditionele anti-Russische sentimenten. Toen Oostbloklanden Hongarije (in 1956) en Tsjecho-Slowakije (in 1968) meenden een eigen koers te kunnen varen, werden die landen met harde hand tot de orde geroepen door de Sovjet-Unie en andere 'bondgenoten'. Polen kon in 1981 zo'n maatregel net voorkomen door zelf met een militaire coup de binnenlandse onrust te onderdrukken.\nLanden als Polen, Hongarije, Tsjecho-Slowakije en de Baltische staten (Estland, Letland en Litouwen), die v\u00f3\u00f3r de Tweede Wereldoorlog als westers werden beschouwd volgens de klassieke definitie, behoorden ten tijde van de Koude Oorlog tot het Oostblok. Na de val van de Berlijnse Muur werden deze landen weer voluit als westerse landen gezien. Zij zijn dan ook relatief succesvol in het ontwikkelen van een meerpartijendemocratie en een vrije markteconomie.\nLanden ten westen van Azi\u00eb.\nDit is de definitie van het Westen die in de koloniale tijd werd gehanteerd, waarbij de cultuur van Azi\u00eb met die van West-Europa werd gecontrasteerd. Merk op dat Europa zich niet altijd als het Westen zag, maar vaak ook als het (ongenoemde) midden. Denk bijvoorbeeld aan de benamingen van de West-Indische Compagnie en de Oost-Indische Compagnie. Overigens beschouwden de Chinezen hun rijk ook als het 'Rijk van het Midden', in de zin van het middelpunt van de wereld, waaraan de 'barbaren' (de buitenwereld) eigenlijk tribuut verschuldigd waren.\nDe Ori\u00ebnt-Express (oosterse exprestrein) is een nog steeds bestaande treinlijn uit de koloniale tijd die van Parijs naar Istanboel (het oude Constantinopel) rijdt.\nDe Britse schrijver Rudyard Kipling schreef in \"de Ballade van East and West\" over de tegenstelling: \"Oh, East is East and West is West, and never the twain shall meet\" (\"Oost is oost en west is west en nooit zullen de twee elkaar raken\"), waarmee hij wilde aangeven dat de oosterse cultuur te veel van de westerse verschilde om ooit door een westerling doorgrond te kunnen worden. Maar hij vervolgde met de woorden: \"Till Earth and Sky stand presently at God's great Judgment Seat. But there is neither East nor West, Border, nor Breed, nor Birth, When two strong men stand face to face, though they come from the ends of the earth!\"\nDefinitie van de Nederlandse overheid.\nDe Nederlandse overheid had om politieke redenen behoefte aan een scheidslijn tussen \u2018westerse\u2019 en \u2018niet-westerse allochtonen\u2019 en heeft toen in overleg met het CBS (Centraal Bureau voor de Statistiek) als niet-westerse landen gedefinieerd Turkije, h\u00e9\u00e9l Afrika, gans Latijns-Amerika en ook het volledige werelddeel Azi\u00eb (met uitzondering van Indonesi\u00eb en Japan), maar de rest dus als westers.\nDeze verdeling is politiek gemotiveerd en niet duidelijk gebaseerd op een historisch, filosofisch of feitelijk uitgangspunt."}
{"id": "4499", "revid": "1285259", "url": "https://nl.wikipedia.org/wiki?curid=4499", "title": "Journalist", "text": "Een journalist of journaliste is een beroepsbeoefenaar die nieuwsfeiten verzamelt over recente gebeurtenissen van algemeen belang, die deze feiten onderzoekt of analyseert en daarover publiceert in een actueel (nieuws)medium. Deze activiteit wordt journalistiek genoemd, een woord dat is afgeleid van het Franse \"journal\", wat dagboek of later dagblad betekent.\nJournalisten wensen te beschikken over een wettelijk erkend verschoningsrecht. Ook kan journalistieke bronbescherming nodig zijn. In Nederland is dit sinds 1 oktober 2018 bij wet geregeld. In sommige landen is het beroep van journalist niet zonder risico\u2019s: in autoritair bestuurde landen werden journalisten meermaals veroordeeld tot gevangenisstraffen. Zelfs hun leven kan in gevaar zijn, ook in Europese landen: zo werd in 2017 de Maltese Daphne Caruana Galizia vermoord, en in 2018 de Slovaak J\u00e1n Kuciak.\nVoorwaarden.\nIedereen die journalistiek als beroep heeft kan zich in Nederland en Belgi\u00eb journalist noemen, ongeacht met welk communicatiemiddel hij of zij werkt en of het bezoldigd gebeurt of niet. Daar staat tegenover dat veel organisaties, waaronder de overheid bepaalde eisen aan journalisten stellen, willen zij aanspraak kunnen maken op bijzondere (pers-)faciliteiten. Zo'n eis kan zijn het bezit van een politieperskaart of een andere perskaart voor toelating tot een rampgebied. Sommige organisaties eisen accreditatie alvorens journalisten worden toegelaten tot bijvoorbeeld de perstribune van het parlement. Ook journalistenvakbonden zoals in Nederland de Nederlandse Vereniging van Journalisten, stellen eisen aan de toelating van nieuwe leden.\nIn bepaalde gevallen wil men net g\u00e9\u00e9n journalist zijn, om niet gebonden te zijn aan beperkingen en regels die voor journalisten gelden. Voorbeelden zijn Karl Vannieuwkerke.\nPositie.\nJournalisten van grotere kranten en programma's werken voornamelijk in loondienst, maar veel journalisten zijn freelance (vooral vanwege bezuinigingen bij kranten en andere redacties).\nHet werk van een verslaggever wordt door een redacteur of eindredacteur gecontroleerd en zo nodig bewerkt voordat het wordt gepubliceerd. Elk medium heeft hiervoor zijn eigen systematiek. Op veel kleinere krantenredacties vallen de functies verslaggever en redacteur vaak samen. De eindverantwoordelijkheid over de gehele journalistieke inhoud van de publicatie valt onder een hoofdredacteur; de eindredacteur is meestal degene die de actueel uitgebrachte editie goedkeurt.\nBeroepsorganisaties.\nIn Nederland.\nElk artikel dat geproduceerd is door een journalist kan getoetst worden door een externe min of meer onafhankelijke commissie.\nIn Nederland gebeurt dat door de Raad voor de Journalistiek. Iedereen die zich door een artikel benadeeld voelt, kan zich tot deze raad wenden. De raad heeft echter geen dwingende middelen om te straffen.\nDe Nederlandse Vereniging van Journalisten NVJ is een belangenorganisatie voor Nederlandse journalisten.\nIn Belgi\u00eb.\nDe titel journalist is in Belgi\u00eb niet beschermd, iedereen mag zich in Belgi\u00eb 'journalist' noemen zonder strafbaar te zijn. Enkel de titel van \"beroepsjournalist\" is wettelijk beschermd. De Algemene Vereniging van Beroepsjournalisten (AVBB) is op federaal niveau is bevoegd om via de Erkenningscommissie en de Commissie van Beroep de deontologie (erkende titel) van de beroepsjournalist te bewaken en perskaarten af te leveren of weer in te trekken. Nederlandstalige journalisten kunnen terecht bij de Vlaamse Vereniging van Journalisten (VVJ), Franstalige bij de Association des journalistes professionnels.\nDe wetgever heeft in een wet van 30 december 1963 de titel ingevoerd om professionele journalisten specifieke faciliteiten te geven en aannemelijke werkvoorwaarden realiseren om hun werk uit te voeren. Enkel wie sinds twee jaar zijn (hoofd)beroep maakt van journalistiek, en dit in een medium dat algemene berichtgeving verstrekt, maakt aanspraak op de titel. Professionele journalisten die voor de gespecialiseerde media of vakpers werken, maken aanspraak op een eigen titel: die van \"journalist van beroep\". Hun belangenorganisatie, de Vereniging van Journalisten van de Periodieke Pers, ging medio 2016 op in de VVJ.\nBij betwistingen kunnen Nederlandstalige beroepsjournalisten in Belgi\u00eb een beroep doen op de Raad voor de Journalistiek.\nDaarnaast bestaat in Belgi\u00eb nog de Vlaamse Journalisten Vereniging (VJV), die uit 1965 dateert en onderdeel uitmaakt van de Vlaamse Beweging. Deze vereniging geeft een eigen perskaart uit, die echter geen offici\u00eble status heeft. De VJV is met name sterk vertegenwoordigd onder journalisten die hun vak parttime of als nevenbetrekking uitoefenen.\nOpleiding.\nIn Nederland.\nIn Nederland kan men een hbo-studie journalistiek volgen in Rotterdam, Zwolle, Tilburg, Utrecht, Ede of Amsterdam. In Amsterdam heet de opleiding Nieuws en Media. Hoewel bij het merendeel een studieduur geldt van vier jaar, kunnen studenten aan de Rotterdamse, Edese, Utrechtse en Zwolse hbo-opleidingen journalistiek in drie jaar afstuderen door de 'versnelde route' te kiezen.\nNa afronding van deze bachelor opleiding verkrijgt men de internationaal herkenbare graad Bachelor of Journalism (BJ). Tegenwoordig is het in Nederland ook mogelijk om een universitaire vervolgstudie te doen in journalistiek aan de Erasmus Universiteit Rotterdam, de Universiteit van Amsterdam, de Vrije Universiteit Amsterdam, de Universiteit Leiden, de Universiteit Utrecht of de Rijksuniversiteit Groningen, alle leidende tot de universitaire graad Master of Arts (MA). Ook een aantal hogescholen in Nederland bieden vervolgopleidingen aan, maar dan leidende tot de professionele \"Master of Journalism\" (MJ). Deze masterstudies waren eerder al in andere landen mogelijk.\nIn Belgi\u00eb.\nIn Vlaanderen bestaat sinds de invoering van de bachelor-masterstructuur een Bachelor in de Journalistiek aan de hogescholen van Antwerpen, Brussel, Mechelen, Hasselt, Gent en Kortrijk. Een driejarige studie dus.\nEen Master in de journalistiek bestaat enkel aan deLessius Hogeschool, de VLEKHO en de Erasmushogeschool. Deze studie is enkel toegankelijk voor academische bachelors en masters. Studenten met een professionele bachelor journalistiek moeten een schakeljaar volgen om aan deze master te mogen beginnen. De Universiteit Gent biedt binnen de opleiding tot Master in de communicatiewetenschappen een afstudeerrichting journalistiek aan.\nDe oudste opleiding journalistiek is die van de Vrije Universiteit Brussel (VUB). Ze bestaat al sinds het jaar 2000 en maakte eerst als voortgezette opleiding deel uit van de Erasmus Hogeschool Brussel om dan vanaf 2014 als masteropleiding aan de VUB verder te gaan.\nOok communicatiewetenschappelijke opleidingen die niet uitdrukkelijk focussen op journalistiek kunnen gezien worden als een goede voorbereiding op het beroep. Hetzelfde geldt voor een opleiding tot Bachelor in de toegepaste communicatie. Meer algemeen is elke hogere opleiding waarin taalvaardigheid en algemene ontwikkeling ruim aan bod komen een goede voorbereiding op het beroep van journalist. Veel journalisten zijn bijvoorbeeld germanist, romanist of historicus van opleiding.\nSoorten journalisten.\nJournalisten kunnen worden getypeerd naar medium: 'schrijvende pers', foto, televisie, radio, internet. Ook kan een onderscheid gemaakt worden naar werkwijze of functie, en naar onderwerp of specialisatie.\nEen indeling op basis van journalistieke functies op een redactie:\nDaarnaast een indeling op basis van specialisaties op bepaalde gebieden, zoals bedrijfsjournalist, financi\u00ebn en economie, kunst, misdaad, muziek, politiek (binnen- en buitenlands), regio, sport, wetenschap, etc. Ook kan er een opdeling gemaakt tussen het type medium: radio, televisie, podcast, vlogger."}
{"id": "4500", "revid": "6881", "url": "https://nl.wikipedia.org/wiki?curid=4500", "title": "Journalistieke methode", "text": ""}
{"id": "4501", "revid": "393", "url": "https://nl.wikipedia.org/wiki?curid=4501", "title": "Journalistiek", "text": "Journalistiek is te omschrijven als het verzamelen van meestal nieuwe of actuele gegevens, ze bewerken en met enige regelmaat publiceren voor het publiek in het algemeen of voor bepaalde publieksgroepen. Daarbij gaat het om gegevens die meestal van algemeen belang zijn, waarbij met name onderwerpen als politiek, economie en veiligheid worden gevolgd, afgezien van plotselinge sterk negatieve en in mindere mate positieve verschijnselen (bijvoorbeeld ongelukken).\nDefinitie.\nJournalistiek is het verslag doen van nieuws. Een journalist verzamelt en verwerkt het nieuws voor de lezer, kijker of luisteraar. Journalistiek is de discipline van het verzamelen, controleren, rapporteren en analyseren van het nieuws.\nEen journalistiek bericht dient in eerste instantie antwoord te geven op de vragen wie, wat, waar, wanneer, waarom en hoe (=de vijf W's + H). Er bestaan twee belangrijke vormen van journalistiek: de feiten zo neutraal en objectief mogelijk doorgeven, of ze juist duidelijk voorzien van commentaar.\nEr bestaan overigens verschillende andere definities van de journalistiek. Bijvoorbeeld: journalistiek bedrijven betekent zich bezighouden met het bijeenbrengen, verzenden, verspreiden, becommentari\u00ebren van nieuws en inlichtingen en met het beschrijven van gebeurtenissen. Het publiceren hiervan gebeurt in diverse media.\nVrij beroep, persvrijheid, objectiviteit en beperkingen.\nJournalistiek wordt gezien als een vrij beroep, dat wil zeggen dat er door de overheden in veel westerse landen formeel geen beperking aan de uitoefening ervan wordt opgelegd, ook niet door eisen aan de beroepsbeoefenaren.\nIn Nederland en Belgi\u00eb is dat formeel het geval: iedereen kan zich er journalist noemen en journalistiek bedrijven. In sommige andere landen is er een speciale opleiding voor nodig is om de journalistiek te mogen bedrijven.\nPersvrijheid, zijnde de vrijheid om journalistiek te bedrijven en te publiceren, is een onmisbare factor voor een goede werking van de journalistiek. Deze factor is in de meeste westerse landen gegarandeerd in de grondwet, zoals dat in Nederland en Belgi\u00eb het geval is. In Nederland is in media-cao\u2019s de onafhankelijkheid van redacties vastgelegd met een redactiestatuut. \nObjectiviteit is een andere, en deze hangt sterk samen met economische onafhankelijkheid en de mogelijkheid tot het behoud van pluriformiteit van de pers. Objectiviteit moet controleerbaar zijn voor de lezers, luisteraars of kijkers. Dat wil zeggen dat de betrokken journalisten zich uitdrukkelijk conformeren aan een objectief uitgangspunt, of dat een niet-objectief uitgangspunt van een medium openlijk bekend is en niet verhuld wordt.\nDe journalistiek kent ook duidelijke beperkingen. Deze zijn onder meer:\nMaatschappelijke functie.\nDe journalistiek wordt vaak gezien als de vierde macht in een (democratische) staat, naast de wetgevende, uitvoerende en rechterlijke macht (trias politica). In dergelijke landen wordt dan ook breed de opvatting gehuldigd dat voor een goede werking van de journalistiek, deze onafhankelijk van andere machten kan opereren.\nJournalistiek in de huidige zin van het woord ontstond in de 17e eeuw met de opkomst van de handel en de noodzaak tot actuele informatie daarover. Zij heeft intussen maatschappelijke erkenning verworven in het vergaren en verbreiden van meestal nieuwe informatie voor het publiek, zowel als het duiden en becommentari\u00ebren daarvan. Die maatschappelijke functie is ook goed uit het ontstaan van kranten in de Nederlanden in de Gouden Eeuw, de eerste ter wereld met die naam, af te lezen: hoe breder en objectiever de informatie, hoe succesvoller de krant was.\nIn de 21e eeuw is in de westerse wereld de opvatting algemeen geworden dat journalistiek onmisbaar is voor het functioneren van de maatschappij, en deels voor het doorlopend kritisch volgen van en vrij berichten over elke vorm van macht, of deze nu politiek, financieel of economisch, militair of fysiek is. Een treffend voorbeeld daarvan is het zogenaamde 'Watergateschandaal', waarbij leden van de Republikeinse Partij en CIA-leden werden opgepakt toen ze inbraken in een campagnebureau van de Democratische Partij. De affaire werd door de journalisten Bob Woodward en Carl Bernstein aan de kaak gesteld in hun krant, The Washington Post. Uiteindelijk leidde dit tot het aftreden van de toenmalige president, Nixon.\nDe journalistiek levert ook problemen op, zoals blijkt uit de wijze waarop \"roddelbladen\", zoals het Vlaams-Nederlandse \"Story\", het Duitse \"Bild\" (de grootste krant van Europa) en de Britse \"The Sun\" omgaan met hun vrijheid, en daarbij volkomen verzonnen of toch op zijn minst zeer ongefundeerde verhalen publiceren, die voor de betrokkenen zeer schadelijk kunnen zijn.\nGenres.\nDe journalistiek kent los van media diverse genres, waarvan weer allerlei mengvormen bestaan. De voornaamste daarvan zijn:\nMedia.\nDe journalistiek kan zich bedienen van diverse uitgavenvormen (= media). Traditioneel zijn dat kranten, die regelmatig of zelfs dagelijks verschijnen en zich nadrukkelijk tot doel stellen zonder nevendoel alleen voor het publiek nuttig geachte informatie te vergaren en te publiceren.\nSteeds meer worden ook andere media gebruikt dan die welke verschijnen op papier, meebewegend met de (potenti\u00eble) lezer/kijker/luisteraar.\nDigitale media spelen een steeds grotere rol. Het simpelste, goedkoopste en snelste medium is tegenwoordig het weblog, een dagboekachtige webpagina met een gestandaardiseerde opmaak en minimale functionaliteit.\nEen korte opsomming van beschikbare media:\nBeroep.\nIn het journalistieke beroep bestaan er diverse taken en specialisaties. De voornaamste daarvan zijn:\nBeroepsopvatting, stromingen.\nEnkele stromingen voortkomend uit de beroepsopvatting over wat journalistiek moet zijn:\nBeperkingen.\nDe journalistiek heeft in de hele wereld te maken met beperkingen van de persvrijheid, en beperkingen in het vrij uitoefenen van het beroep journalist. De organisatie Verslaggevers Zonder Grenzen (VZG, ook wel Reporters Zonder Grenzen) doet onderzoek naar persvrijheid, en wil deze bevorderen.\nDaarnaast zijn er economische beperkingen, zoals concentraties van media binnen \u00e9\u00e9n bedrijf. Hiervoor bestaan in verschillende landen weer wettelijke regels, gericht op het behoud van de journalistieke pluriformiteit. Over de effici\u00ebntie daarvan wordt getwist. In Nederland en Belgi\u00eb bijvoorbeeld is het verschijnsel van 'one paper city' (= een plaats of regio die nog slechts door \u00e9\u00e9n medium van informatie en nieuws wordt voorzien) sterk opgekomen, onder invloed van economische omstandigheden. In sommige gevallen maken lokale radiozenders of websites dit weer enigszins goed."}
{"id": "4503", "revid": "1078671", "url": "https://nl.wikipedia.org/wiki?curid=4503", "title": "Ierland", "text": ""}
{"id": "4505", "revid": "45745", "url": "https://nl.wikipedia.org/wiki?curid=4505", "title": "Transuraan element", "text": "Een transuraan element is een chemisch element met een atoomnummer groter dan 92 (uranium). Deze elementen, vaak gezamenlijk als \"transuranen\" aangeduid, komen niet van nature op Aarde voor, omdat ze allemaal radioactief zijn met halfwaardetijden die veel korter zijn dan de leeftijd van de Aarde (4,5 miljard jaar). Dat wil zeggen dat zij op Aarde al lang vervallen zijn. Soms kunnen zij echter spectroscopisch wel in de atmosfeer van bepaalde sterren aangetoond worden. Zij worden namelijk in het heelal voortdurend gedurende bepaalde astronomische gebeurtenissen aangemaakt (in supernova's).\nOp Aarde kan een aantal transuranen in kernreactoren gesynthetiseerd worden, zoals neptunium, plutonium, americium en curium, vaak door meervoudige invangst van neutronen. Sommige isotopen daarvan zijn behoorlijk langlevend waardoor zij redelijk te bestuderen en hanteren zijn. Zwaardere transuranen zijn echter instabieler en kunnen vaak maar in uiterst kleine hoeveelheden (soms maar enkele atomen) geproduceerd worden. Dat gebeurt in het algemeen door bombardementen met zwaardere kernen.\nEr is misschien een zogenoemd \"eiland van stabiliteit\" bij atoomnummer 118 (oganesson), maar deze extra stabiliteit moet wel relatief gezien worden. Op theoretische gronden meent men dat nog zwaardere kernen stabiel zijn. Het is echter praktisch onmogelijk dergelijke kernen te maken, doordat de tussenstadia zo snel vervallen.\nVoorlopige naamgeving.\nNieuw gemaakte elementen krijgen voorlopig een systematische elementnaam, die is afgeleid van het atoomnummer, met de uitgang -ium, en een symbool van drie letters.\nDe cijfers zijn:\nZo zal het element 119, als het gesynthetiseerd wordt, de naam ununennium krijgen met het symbool Uue."}
{"id": "4506", "revid": "461732", "url": "https://nl.wikipedia.org/wiki?curid=4506", "title": "Ierland (eiland)", "text": "Ierland (Engels: \"Ireland\", Iers-Gaelisch: \"\u00c9ire\", Ulster-Scots: \"Airlann\") is het op twee na grootste eiland van Europa, en wordt voornamelijk omringd door de Atlantische Oceaan, behalve aan de oostzijde van het eiland, waar de Ierse Zee ligt. Het eiland ligt ten westen van het eiland Groot-Brittanni\u00eb. Ten zuiden van Ierland bevindt zich de Keltische Zee, maar dit is een deel van de Atlantische Oceaan. Omdat het eiland erg groen is, is de bijnaam \"Emerald Isle\", \"Smaragden Eiland\".\nGeografie.\nHet eiland bestrijkt een oppervlakte van 84.421\u00a0km\u00b2. Het meet 485 kilometer van noord naar zuid en 275 kilometer van oost naar west. De lage landen in het midden worden omringd door bergachtige gebieden. De rivier de Shannon loopt van noordoost naar zuidwest en is de langste rivier van het eiland. Het grootste meer is Lough Neagh.\nStaatkundig gezien is het eiland onderverdeeld in:\nIerland vormt het grootste deel van het eiland, terwijl Noord-Ierland de noordoosthoek in beslag neemt.\nEr wordt vaak gezegd dat het eiland deel uitmaakt van de Britse Eilanden. Veel mensen, voornamelijk uit de Republiek, nemen aanstoot aan deze naam, die suggereert dat het eiland bij Groot-Brittanni\u00eb hoort. Daarom wordt ook de neutrale term Islands of the North Atlantic (IONA) gebruikt, en \"Groot-Brittanni\u00eb en Ierland\" voor het geheel.\nGeschiedenis.\nDe onderverdeling van het eiland in \"het noorden\" en de \"republiek\" is een relatief recente ontwikkeling, die pas in de jaren 20 van de 20e eeuw tot stand is gekomen. Het eiland zelf is al 9000 jaar bewoond. De vroegste tekenen van cultuur zijn te vinden in de vorm van Newgrange, een megalithische grafkelder die dateert uit circa 4000 voor Christus. De Ierse taal, het Iers-Gaelisch, kwam met de Kelten in de laatste eeuwen voor Christus. Er is bijna niets bekend van de talen die daarvoor werden gesproken. De Romeinen noemden het eiland Hibernia. In de 5e eeuw werd het land bekeerd tot het christendom met volgens de traditie Sint-Patricius als de centrale figuur. Het werd vervolgens een centrum van christelijke leer. Hieraan kwam grotendeels een einde toen de Vikingen in de 9e eeuw het land binnenvielen.\nIn 1172 nam koning Hendrik II van Engeland bezit van Ierse landerijen, en vanaf de 13e eeuw werden er ook Engelse wetten ge\u00efntroduceerd. In eerste instantie was de Engelse overheersing beperkt tot een gebied rond Dublin dat bekendstond als de \"Pale\", maar dit breidde zich in de 16e eeuw uit met de uiteindelijke instorting van de Gaelische sociale en politieke superstructuren aan het eind van de 17e eeuw. Vanaf die tijd werd de Britse invloed steeds groter, en daarmee nam ook de Engelse taal de overhand. Met de tijd groeide er een beweging om het Britse gezag af te schudden, zodat Ierland weer onafhankelijk kon worden. Verschillende conflicten en oorlogen tegen de Britten leidden uiteindelijk tot onafhankelijkheid voor 26 (zuidelijke) van de 32 graafschappen, met de oprichting van de Ierse Vrijstaat in 1922. De zes noordelijke graafschappen bleven bij de Britten horen, omdat daar veel afstammelingen van voormalige Britse kolonisten woonden. In 1949 ging de Ierse Vrijstaat een stap verder en werd een volledig onafhankelijke republiek.\nMeer recent heeft het Goede Vrijdag-akkoord van 10 april 1998 in Noord-Ierland (de noordelijke zes graafschappen) een soort machtsverdeling gebracht, waardoor de Unionisten, die willen dat Noord-Ierland bij het Verenigd Koninkrijk blijft, en de Nationalisten, die Noord-Ierland met Ierland willen herenigen, samen het land besturen. De macht die door de overeenkomst werd gegeven is gelimiteerd, en is een paar keer bijna verbroken. De politieke toekomst van Noord-Ierland blijft onzeker.\nOp een aantal gebieden opereert het eiland als eenheid. Het Iers rugbyteam bijvoorbeeld heeft spelers uit zowel het noorden als het zuiden, en de Irish Rugby Football Union organiseert de sport aan beide zijden van de grens. Het Iers cricketelftal verenigt ook het noorden en het zuiden. Tijdens het wereldkampioenschap cricket 2007 bereikte het de achtste plaats. Gaelic football is de populairste sport op het eiland, en wordt gespeeld op basis van een \"All Ireland\"-indeling. Ook in hurling, een andere traditioneel Ierse sport, doen teams mee uit alle 32 graafschappen van het eiland. Beide sporten worden georganiseerd door de Gaelic Athletic Association (GAA), die zijn hoofdkwartier in het Croke Park-stadion in Dublin heeft. Ook boksen wordt eilandbreed gereguleerd door de IABA. Voetbal daarentegen is binnen iedere staat apart georganiseerd, met in Noord-Ierland de \"Irish Football Association\" en in het zuiden de \"Football Association of Ireland\". De grote religies, de Rooms-Katholieke Kerk, de Church of Ireland en de Presbyteriaanse kerk in Ierland zijn allen eilandbreed georganiseerd.\nIerland behoort tot de Europese Unie sinds 1 januari 1973. Zowel de Republiek als Noord-Ierland, als deel van het Verenigd Koninkrijk, sloot zich op dat moment aan. De republiek Ierland is daarnaast ook lid van de Europese Economische en Monetaire Unie, en heeft als zodanig sinds 1 januari 2002 de euro als wettig betaalmiddel. In Noord-Ierland wordt het Britse pond (GBP) gebruikt."}
{"id": "4507", "revid": "499839", "url": "https://nl.wikipedia.org/wiki?curid=4507", "title": "Ierland (land)", "text": "Ierland (Iers: \"\u00c9ire\", Engels: \"Ireland\") is een Europees land dat ongeveer 80 procent van het gelijknamige eiland beslaat. De andere twintig procent van dit eiland behoort tot Noord-Ierland, een regio met ruime vorm van zelfbestuur, dat tot het Verenigd Koninkrijk behoort.\nOm het land van het eiland te onderscheiden wordt het aangeduid als de Republiek Ierland (Iers: \"Poblacht na h\u00c9ireann\", Engels: \"Republic of Ireland\"). Deze aanduiding heeft sinds 1949 de status van offici\u00eble \"beschrijving\" van het land. De offici\u00eble, protocollaire naam is echter, sinds 1937, kortweg \"Ierland\".\nHet land telt inwoners op een oppervlakte van . In het noordoosten grenst de republiek aan Noord-Ierland, een deel van het Verenigd Koninkrijk, in het westen aan de Atlantische Oceaan, in het oosten aan de Ierse Zee en in het zuiden en zuidoosten aan de Keltische Zee en het Sint-Georgekanaal.\nHet nationale symbool van Ierland is een Keltische harp, die ook op de Ierse euromunten afgebeeld staat. Maar vaak wordt de klaver (\"shamrock\") gebruikt als nationaal symbool, onder meer door het nationale rugbyteam en de nationale vliegmaatschappij Aer Lingus.\nGeschiedenis.\nNa de onderdrukking van de Paasopstand (april 1916) begonnen Ierse vrijwilligers gegroepeerd in het Iers Republikeins Leger \"(Irish Republican Army, IRA)\" een guerrillastrijd tegen de Britten. De bezetting van Ierland door Groot-Brittanni\u00eb werd onhoudbaar na het hoogtepunt van de gewelddadigheden met de The Burning of Cork in de nacht van 11 op 12 december 1920: nadat een compagnie van de \"Auxiliaries\" (divisie van Engelse ex-legerofficieren) in een hinderlaag van de Ierse vrijheidsstrijders was gevallen, brandde de bezettingsmacht grote delen van de stad Cork plat en schoten de \"Black and Tans\" (Engelse hulptroepen) inwoners zonder vorm van proces dood. Na jaren oorlog volgde er een wapenstilstand tussen de IRA en het Britse leger, met onderhandelingen als gevolg. Het zuidelijk deel van Ierland verkreeg praktisch onafhankelijkheid als \"Ierse Vrijstaat\" met het Anglo-Iers verdrag op 6 december 1921. Noord-Ierland, waar veel protestantse migranten woonden die oorspronkelijk uit Schotland afkomstig waren en die loyaal bleven aan Groot-Brittanni\u00eb, bleef Brits. Dit was niet enkel zo omdat hier meer protestanten woonden. Hier lagen en liggen nog steeds de belangrijkste havens van het eiland, Noord-Ierland was ook economisch het sterkste deel van het land. De Britten behielden daarmee het grootste deel van de economische 'rijkdommen' van het eiland.\nDe extremistische vleugel van de IRA onder \u00c9amon de Valera weigerde echter akkoord te gaan met de 'deling' van Ierland in een Vrijstaat en een Brits Ulster. Het gevolg was een burgeroorlog tussen voor- en tegenstanders van de Vrijstaat. Uiteindelijk schikte \u00c9amon de Valera zich en legde hij zich neer bij de deling. Besprekingen tussen de Vrijstaat en Noord-Ierland in 1925 over een herziening van de landsgrens liepen op niets uit.\nDe Valera's partij \"Fianna F\u00e1il\" trad in 1927 toe tot de regering van premier William Cosgrave. In 1932 werd De Valera zelf premier en in 1937 verklaarde hij Ierland onafhankelijk, maar hij riep niet de republiek uit. Tijdens de Tweede Wereldoorlog bleef Ierland neutraal, maar achter de schermen werden de geallieerden geholpen. Zo'n 70.000 man schreef zich vrijwillig in om in Europa met het Britse leger mee te vechten. In Ierland zelf werd aan het begin van de Tweede Wereldoorlog de noodtoestand uitgeroepen. In 1948 werd De Valera tijdens verkiezingen verslagen en in 1949 werd de Republiek Ierland uitgeroepen. In 1951 werd De Valera opnieuw minister-president en in 1959 president van de republiek. In 1972 werd de bijzondere rol van de Rooms-Katholieke Kerk bij referendum afgeschaft. Op 30 mei 1973 werd de protestant Erskine Childers president, gevolgd door Cearbhall \u00d3 D\u00e1laigh (1974-1976) en Patrick Hillery (1976-1990).\nMet steun van de sociaaldemocraten werd Mary Robinson - een onafhankelijke kandidaat - in 1990 tot president gekozen. Op 11 november 1997 werd Mary McAleese ge\u00efnstalleerd als de achtste president van Ierland. Dit was de eerste keer in de wereldgeschiedenis dat een vrouw een andere vrouw als president opvolgde. In 2004 werd haar ambtstermijn met 7 jaar verlengd; er hadden zich voor de verkiezingen geen tegenkandidaten gemeld. Op 28 oktober 2011 werd Michael D. Higgins verkozen tot de nieuwe Ierse president, op 26 oktober 2018 werd hij herkozen.\nIerland is sinds 1973 lid van de Europese Unie, maar is geen lid van de NAVO.\nGeografie.\nDe republiek Ierland heeft een oppervlakte van en beslaat ruim 80 procent van het eiland Ierland, dat het deelt met Noord-Ierland. De grens met het Verenigd Koninkrijk (Noord-Ierland) heeft een lengte van 360\u00a0km. Het eiland Ierland ligt in Noordwest-Europa, in de noordelijke Atlantische Oceaan.\nDe Ierse westkust bestaat grotendeels uit kliffenkusten, heuvels en middelgebergte. Het hoogste punt is de berg Carrauntoohil (1038\u00a0m) in het zuidwesten van het land. Het binnenland is relatief vlak en wordt doorsneden door rivieren, zoals de Shannon, met 386\u00a0km de langste rivier van het land, en meren.\nNaast het gelijknamige eiland omvat de staat Ierland ook enkele andere eilanden en eilandgroepen. Het grootste is Achill Island. Andere zijn de Araneilanden, de Blasket-eilanden, Cleareiland, Inishbofin, de Skellig-eilanden en Valentia.\nVijf Ierse plaatsen hebben de status van stad, dit zijn ook de grootste plaatsen van Ierland. De hoofdstad Dublin (Iers: \"Baile \u00c1tha Cliath\" uitgesproken ongeveer als: \"baai ah-ha kliea\") is veruit de grootste stad van het land. De andere plaatsen met de status van stad zijn Cork (119.418 inwoners in 2006), Galway (72.414), Limerick (52.539) en Waterford (45.748).\nDemografie.\nTussen 1850 en 1950 daalde de Ierse bevolking van zeven miljoen tot minder dan drie miljoen, onder meer door de nasleep van de \"Grote Hongersnood\", waarbij miljoenen Ieren stierven van de honger of emigreerden. Intussen zijn er weer 5 miljoen Ieren (2017).\nPolitiek.\nPolitiek systeem.\nIerland is een republiek en een parlementaire democratie.\nDe president van Ierland is het staatshoofd, maar vervult volgens de Ierse Grondwet vooral een ceremoni\u00eble functie, wordt rechtstreeks gekozen, waarbij, anders dan bij de verkiezingen voor de Dail, alleen inwoners van de Republiek met de Ierse nationaliteit mogen stemmen. Een president heeft een termijn van zeven jaar en kan maximaal \u00e9\u00e9n keer herkozen worden. Een van de taken van de president is het aanwijzen van de minister-president, de \"Taoiseach\" (premier).\nHet parlement (\"Oireachtas\") bestaat uit de D\u00e1il en de Seanad (senaat). De D\u00e1il, vergelijkbaar met de Kamer van Volksvertegenwoordigers in Belgi\u00eb en de Tweede Kamer in Nederland, wordt rechtstreeks gekozen door alle inwoners van de Republiek die de Ierse of de Britse nationaliteit bezitten. (Het Verenigd Koninkrijk en Ierland hebben een akkoord waarmee burgers in beide landen mogen stemmen.) De D\u00e1il bestaat uit 166 leden, de zogenaamde \"Teachta\u00ed D\u00e1la\" of TD's.\nIerland kent een kiessysteem waarbij het land verdeeld is in meervoudige kiesdistricten (lijst). In ieder district worden dus meerdere kandidaten gekozen. De kiezers kunnen bij het uitbrengen van hun stem aangeven welke kandidaat hun eerste voorkeur heeft, welke hun tweede, enzovoort, tot bij alle kandidaten een voorkeur is aangegeven. De kiezer heeft een enkelvoudige overdraagbare stem.\nDe Seanad bestaat uit 60 leden, de zogenaamde \"senatoren\". Zij worden niet rechtstreeks verkozen. Elf van deze leden worden voorgedragen door de Taoiseach (in de praktijk benoemt hij hen), zes leden worden gekozen door de afgestudeerden van de universiteiten. 43 leden worden gekozen door speciale panels, samengesteld naar beroepsgroep.\nDe meest recente verkiezingen voor de D\u00e1il vonden plaats in 2020. De huidige regering is een meerderheidskabinet onder leiding van Taoiseach Simon Harris, bestaande uit een samenwerkingsverband tussen zijn christendemocratische Fine Gael, het conservatief-liberale Fianna F\u00e1il en de Groene Partij. De oppositie wordt in de huidige D\u00e1il gevormd door onder meer Sinn F\u00e9in (sociaaldemocratisch, republikeins), de Irish Labour Party en de Social Democrats (beide sociaaldemocratisch).\nIerland is lid van tal van grote internationale organisaties, zoals de Verenigde Naties en de OESO. Het is om de neutraliteit te behouden echter geen lid van de NAVO. Op Europees niveau is Ierland aangesloten bij de Europese Unie en de eurozone, maar het hoort niet bij de Schengenlanden.\nBestuurlijke indeling.\nHistorisch was Ierland verdeeld in 4 provincies (Ulster, Munster, Leinster en Connacht) die samen 32 graafschappen (counties) omvatten. Een deel van de provincie Ulster is nu Noord-Ierland. Deze provincies hebben geen betekenis voor het bestuur. De historische graafschappen (counties) hebben nog wel een betekenis.\nVan de 26 graafschappen die in de Republiek liggen, zijn diverse graafschappen inmiddels onderverdeeld in meerdere \"bestuurlijke\" graafschappen, deels aangeduid als stad: Dublin, Cork, Limerick, Galway en Waterford. Limerick en Waterford zijn weliswaar onderverdeeld, maar delen een bestuur.\nEconomie.\nLange tijd was Ierland het armste land van West-Europa, waarvan de emigratie, waar Ierland om bekendstond, een symbool was. In de jaren 90 van de twintigste eeuw maakte Ierland echter een periode van hoge economische groei door (in de periode 1995-2000 werd een gemiddelde jaarlijkse economische groei van 9,9 procent gerealiseerd), waardoor Ierland anno 2006 het op een na rijkste land van de EU was (na Luxemburg) en het op drie na rijkste land ter wereld (na Luxemburg, Noorwegen en de Verenigde Staten). Ierland stond in de jaren 90 bekend als de Keltische Tijger, een term die verwijst naar de Aziatische Tijgers, die eerder een soortgelijke spectaculaire groei meemaakten.\nDe Ierse economie is in de jaren 90 veranderd van een economie die geori\u00ebnteerd was op landbouw in een dynamische exporteconomie van hightech producten en diensten. Vooral computers zijn een belangrijk exportproduct en veel Amerikaanse bedrijven, waaronder Dell en Intel, hebben hun Europese vestigingen in Ierland gevestigd. Deze bedrijven stonden aan de basis van de hoge economische groei die in de jaren 90 begon. In de periode 2005 tot en met 2007 groeide de economie met meer dan 5 procent gemiddeld per jaar. Diensten vormen 49 procent van het bruto binnenlands product, de industrie 46 procent en de landbouw 5 procent.\nHet geheim van de economische opleving zijn naast de lage belastingen voor buitenlandse ondernemingen (zo is er bijvoorbeeld geen belasting op royalty's), de zogenaamde \"pay-pacts\" (soort cao), en de toegankelijkheid van het Ierse onderwijs. Overeenkomsten tussen overheid, vakbonden en het bedrijfsleven over de arbeidsomstandigheden, waaronder gereglementeerde loonontwikkeling voor drie jaar. Dit doet sterk denken aan het Nederlandse poldermodel van de kabinetten Kok en is een voortzetting van het corporatistisch gedachtegoed dat rond de Tweede Wereldoorlog opgang deed. Ook de afschaffing van collegegeld in begin jaren 80 zorgde ervoor dat Ierland relatief veel hoog opgeleide werknemers had. De arme positie van Ierland in de jaren 80 zorgde er ook voor dat het gemiddelde loon vergeleken met andere Europese landen zeer laag was. Ierland was dus aantrekkelijk voor Amerikaanse bedrijven omdat het een Engelstalig land binnen de Europese economische ruimte was, dat hoog opgeleide en goedkope arbeidskrachten kende, met ook nog de nodige belastingvoordelen.\nIn de economische hoogtijdagen kochten veel Ieren een huis, gesteund door banken die graag hypotheken verstrekten en fiscale voordelen. De huizenprijzen schoten omhoog en eind 2008 hadden de Ieren 212 miljard euro aan schulden uitstaan, dat was tweemaal het beschikbare huishoudinkomen. Ierland was echter een van de eerste landen die fors geraakt werd door de Europese staatsschuldencrisis van 2010 en later. De economie liet een daling zien van 7,6 procent in 2009 mede vanwege een instortende huizen- en bouwmarkt. Menig Ier had moeite om de leningen aan de banken terug te betalen en banken leden grote verliezen op schulden die oninbaar waren. Teneinde de banken van de ondergang te redden verstrekte de overheid garanties en deed kapitaalinjecties met een totale waarde van 45 miljard euro in 2009 en 2010. De met schandalen omgeven Anglo Irish Bank werd genationaliseerd en uiteindelijke geliquideerd. Dit alles leidde in 2010 tot een enorm groot begrotingstekort van 30,9 procent. De staatsschuld liep ook sterk op. In 2007 had Ierland een schuld van 25 procent van het bruto binnenlands product (BBP), ruimschoots onder de Europese norm van 60 procent, maar deze liep snel op tot 106,4 procent in 2011. De afnemende financi\u00eble slagkracht die deze crisis met zich meebracht deden de in Ierland zo snel gegroeide bouwsector geen goed, waardoor bedrijven in geldnood raakten en vele ontslagen volgden. De financi\u00eble markten vertrouwden Ierland niet meer, en de regering werd gedwongen een beroep te doen op het noodfonds van het IMF en EU, het EFSF. In november 2010 kreeg Ierland een financieel steunpakket van 85 miljard euro. De hulp heeft geholpen en de werkloosheid heeft een dalende trend ingezet. In december 2013 heeft de regering afgezien van verdere internationale noodsteun en gaat verder zonder de hulpgelden. In 2014 vertoonde de Ierse economie weer de sterkste stijging sinds 2005.\nIn 2015 realiseerde het land een zeer hoge economische groei van 25%. Normale oorzaken van economische groei zijn hogere binnenlandse consumptie, meer productiviteit, lagere werkloosheid of een stijgende export. In dit jaar speelden andere factoren een rol. In 2015 werden diverse grote farmaceutische concerns overgenomen door kleine Ierse bedrijven. Een deel van de wereldwijde inkomsten van deze bedrijven wordt sindsdien opgeteld bij het nationaal inkomen van Ierland. Verder konden bedrijven tot 2014 via het land een deel van hun inkomsten, vooral uit patenten en royalty's, wegsluizen naar belastingparadijzen. Deze fiscale route is geblokkeerd waardoor nu meer inkomsten in Ierland blijven en daar worden belast.\nEnkele bekende Ierse producten en bedrijven zijn Baileys (sterkedrank), Guinness, Murphy's Stout (bieren), Jameson Whiskey, Tullamore Dew (whiskeys), Kerry Group (voedingsmiddelen), Ryanair, Aer Lingus (luchtvaartmaatschappijen) en Waterford Crystal (kristal).\nOp ongeveer 80 kilometer ten noordwesten van Ierland werd in 1996 het Corrib gasveld gevonden. Het veld bevat zo\u2019n 28 miljard m3 aardgas en op de piek van de productie kan het veld voor 60% in de gasbehoefte van het land voorzien. De zee is ter plaatse 350 meter diep en het veld ligt op 3 kilometer diepte. Het gas wordt via een 20-inch (520mm) pijplijn getransporteerd naar de Bellanaboy Bridge Gas Terminal in County Mayo. Hier wordt het gas behandeld alvorens het via het landelijke gasnetwerk van Gas Networks Ireland naar de afnemers wordt getransporteerd. De ontwikkeling van het veld heeft lang geduurd en op 31 december 2015 kwam het eerste gas aan land.\nVerkeer en vervoer.\nDe drie belangrijkste vliegvelden in Ierland zijn Dublin International Airport, Cork International Airport en Shannon International Airport. Aer Lingus is de nationale luchtvaartmaatschappij, maar de prijsvechter Ryanair is de grootste Ierse luchtvaartmaatschappij.\nEr zijn bootverbindingen met het Verenigd Koninkrijk, een aantal Kanaaleilanden en met Frankrijk.\nTreinvervoer wordt geregeld door Iarnr\u00f3d \u00c9ireann, binnen Dublin door de Dublin Area Rapid Transit. Het Ierse tramnet is tamelijk beperkt. Alleen Dublin kent een tramnetwerk, dat door Luas wordt ge\u00ebxploiteerd. Het netwerk bestaat uit 2 lijnen, rood en groen, die voornamelijk het zuiden van de stad bedienen. Busvervoer is in handen van Bus \u00c9ireann, het netwerk van stadsbussen in Dublin wordt uitgebaat door Dublin Bus.\nIerland is in 2004 overgestapt op het metrische systeem. Verkeersborden geven sindsdien de afstand in kilometers. Er zijn, zeker op het platteland, in afnemende mate borden met de afstand in mijlen.\nSinds 2000 werd een uitgebreid net van autosnelwegen aangelegd.\nCultuur.\nMedia.\nIerse kranten zijn onder andere de\nIerse televisiezenders zijn onder andere:\nIerse radiozenders zijn onder andere:"}
{"id": "4508", "revid": "380516", "url": "https://nl.wikipedia.org/wiki?curid=4508", "title": "Isotoop", "text": "Isotopen zijn atomen van hetzelfde chemische element, dus met hetzelfde aantal protonen, maar met onderling verschillende aantallen neutronen in de atoomkern. \nVolgens het gangbare atoommodel bestaat een atoom uit een atoomkern, met een omringende wolk van elektronen. De kern bestaat, per chemisch element, uit een vast aantal protonen, en een variabel aantal neutronen. Het aantal protonen bepaalt het atoomnummer van het element, en zijn chemische eigenschappen. Het aantal neutronen bepaalt onder meer de stabiliteit van de kern en, samen met het aantal protonen, de atoommassa. Twee atomen met evenveel protonen - en dus behorend tot hetzelfde element, en een verschillend aantal neutronen, zijn elkaars \"isotopen\".\n'Isotoop' is een samentrekking van het Oudgriekse \"isos\" (gelijk) en \"topos\" (plaats). Hiermee wordt benadrukt dat alle isotopen van een gegeven chemisch element, dezelfde plaats innemen in het periodiek systeem.\nMassagetal en atoomnummer.\nDe chemische eigenschappen van een atoom worden vrijwel uitsluitend bepaald door het atoomnummer (\"Z\"), dus het aantal protonen. Het is daardoor vrijwel onmogelijk isotopen van hetzelfde element met chemische middelen van elkaar te scheiden.\nDe massa van het atoom wordt vrijwel geheel door de massa van de atoomkern bepaald. Dit aantal wordt weergegeven in het massagetal (\"A\"). Verschillende isotopen van hetzelfde element hebben hetzelfde atoomnummer maar dus altijd een verschillend massagetal (atoommassa).\nVanaf atoomnummer 20 komen enkel isotopen in de natuur voor waarvan het aantal neutronen groter is dan het aantal protonen.\nMet uitzondering van enkele lichtere isotopen (, , , en de semi-stabiele isotopen , , , en ) komen isotopen met zowel een oneven aantal protonen als een oneven aantal neutronen niet in de natuur voor. Dit wordt het \"odd-even effect\" genoemd.\nVan veel elementen komt in de natuur een \"mengsel\" van isotopen voor. De verhouding waarin isotopen voorkomen in een monster kan heel nauwkeurig worden bepaald met behulp van massaspectrometrie.\nVoorbeeld: chloor.\nHet element chloor bijvoorbeeld heeft atoomnummer 17. Alle chlooratomen hebben dus 17 protonen in de kern, maar in de natuur komen twee isotopen voor: driekwart van de atomen heeft 18 neutronen, de rest heeft 20 neutronen. Het massagetal is dus 17 + 18 = 35 of 17 + 20 = 37. De isotopen worden geschreven als en of als en of als Cl-35 en Cl-37. Met deze notatievormen is het niet nodig het aantal protonen en neutronen apart te vermelden, immers het symbool Cl staat in het periodieke systeem op de 17e plaats en heeft dus per definitie 17 protonen.\nChemie.\nDe chemische eigenschappen van isotopen van een element zijn bij benadering gelijk aan elkaar; slechts bij zeer nauwkeurige meting blijken er toch wel wat verschillen te zijn, dit heet het kinetisch-isotoopeffect. Vooral bij lichte elementen kunnen de chemische en meer nog de natuurkundige eigenschappen wel wat verschillen: zo is bijvoorbeeld het smeltpunt van ijs van zwaar water (D2O) ongeveer 4\u00a0\u00b0C in plaats van 0\u00a0\u00b0C. De sterkte van de waterstofbinding is afhankelijk van de isotoop van waterstof en dit heeft zelfs biochemische gevolgen omdat het het vouwen van eiwitten verandert. Organismes kunnen niet op puur zwaar water leven.\nBiologie.\nAan de verhouding van de koolstofisotopen en van een plant kan worden gezien welke vorm van fotosynthese de plant gebruikt. De hoeveelheid (een radio-isotoop van koolstof) wordt weer gebruikt om de ouderdom van koolstofbevattende organische resten te schatten tot enige tienduizenden jaren in het verleden (met C14-datering).\nRadioactiviteit.\nBij het woord \"isotoop\" wordt vaak aan radioactiviteit gedacht. Inderdaad zijn er van elk element wel isotopen die niet stabiel zijn en na enige tijd veranderen door een proces van radioactief verval. Zulke isotopen worden radio-isotopen genoemd. Door het radioactief verval ontstaan uiteindelijk stabiele isotopen, meestal van een ander element dan het uitgangsmateriaal. Meer algemeen geldt dat isotopen kunnen verschillen qua mogelijke kernreacties, dus ook qua reactie op de inval in de atoomkern van een deeltje."}
{"id": "4509", "revid": "45745", "url": "https://nl.wikipedia.org/wiki?curid=4509", "title": "Neutron", "text": "Een neutron is een subatomair deeltje zonder elektrische lading dat voorkomt in atoomkernen. Het is opgebouwd uit drie quarks, namelijk twee downquarks en een upquark. Alle atoomkernen op een na bevatten naast een of meer protonen ook een of meer neutronen. De enige uitzondering is protium (1H, de meest voorkomende vorm van waterstof), waarvan de kern uit alleen \u00e9\u00e9n proton bestaat. De massa van het neutron is vrijwel gelijk aan die van het proton (het neutron is iets zwaarder), maar het neutron mist de positieve lading van het proton.\nOntdekking.\nIn 1920 had Ernest Rutherford gespeculeerd over het mogelijke bestaan van het neutron. Hij had een ongelijkheid gevonden tussen het atoomnummer en de atoommassa. Aanvankelijk werd dit verschil verklaard door aan te nemen dat de ontbrekende elektronen door protonen uit de kern waren geabsorbeerd en dus een neutrale proton-elektronconfiguratie vormden.\nRutherfords visie viel in 1927 in duigen. De wiskundige Paul Dirac verklaarde, als uitvloeisel van de kwantummechanica, dat zowel het proton als het elektron bleken rond te tollen en altijd met dezelfde snelheid. Op basis van wat nu bekendstaat als de 'stikstofanomalie' werd duidelijk dat een neutron geen combinatie van deze twee deeltjes kon zijn. Metingen lieten zien dat een stikstofatoom uit een even aantal ronddraaiende samengestelde deeltjes moest bestaan, maar massametingen bewezen dat er een oneven aantal 'neutronen' aanwezig waren. Het plaatje van Rutherford van de proton-elektronconfiguratie voldeed niet aan de feiten.\nIn 1931 ontdekten Walther Bothe en Herbert Becker van de universiteit van Heidelberg dat bij beschieting van beryllium met sterk energetische alfadeeltjes er een ongewoon doordringende straling werd geproduceerd. In eerste instantie werd gedacht dat dit gammastraling was, ondanks dat deze doordringender was dan gammastraling. De volgende belangrijke bijdrage werd gerapporteerd in 1932 door het echtpaar Fr\u00e9d\u00e9ric en Ir\u00e8ne Joliot-Curie. Uit hun experimenten bleek dat deze uitgezonden gammastralen zo sterk waren dat ze in staat waren protonen uit paraffine, een waterstofrijke materie, te stoten via het Compton-effect.\nNaar aanleiding van deze publicatie voerde James Chadwick een serie van experimenten uit waarin hij aantoonde dat hij niet met gammastraling had te doen maar met het door Rutherford gepostuleerde neutrale deeltje. Reeds op 27 februari 1932, ruim een maand na het artikel van Joliot-Curie verscheen zijn antwoord in Nature: \"Possible Existence of a Neutron\". Een uitgebreider artikel, nu met de zelfverzekerde titel \"The Existence of a Neutron\" verscheen drie maanden later in de \"Proceedings\" van de Royal Society. Door beryllium-9 te beschieten met alfadeeltjes (9Be + \u03b1 \u2192 12C + n) kon hij de massa van het neutron bepalen op 1,66033\u00d710\u221227\u00a0kg. In 1935 ontving Chadwick hiervoor de Nobelprijs voor Natuurkunde.\nEigenschappen.\nDe rustmassa van een neutron is 1,008665 atomaire massa-eenheid (a.e.), dat is 1,67493 \u00d7 10\u221227\u00a0kg. Het deeltje kan vrijkomen bij kernsplitsing, bijvoorbeeld in kernreactoren en bij de explosie van een atoombom, maar het is in deze vrije toestand (dus buiten de atoomkern) niet stabiel. De gemiddelde vervaltijd (aangeduid met \"\u03c4\") is 14 minuten en 46 seconden (886 seconden). Via de zwakke kernkracht vervalt het tot een proton, een elektron en een elektron-antineutrino. \nDit is een voorbeeld van b\u00e8taverval (elektronenemissie wordt b\u00e8tastraling genoemd). Het verschil in massa (1,3\u00a0MeV) tussen het neutron (939,6\u00a0MeV) en het iets lichtere proton (938,3\u00a0MeV) komt voor het grootste deel vrij als energie en wordt voor een kleiner deel (0,511\u00a0MeV) gebruikt voor het elektron.\nNeutronen in onstabiele atoomkernen kunnen ook op deze wijze vervallen, echter binnen een atoomkern kunnen protonen ook veranderen in een neutron via invers b\u00e8taverval. Deze transformatie treedt op samen met de emissie van een anti-elektron (positron) en een elektron-neutrino.\nDe transformatie van een proton in een neutron binnen de atoomkern is ook mogelijk door elektroninvang.\nPositroninvang door een neutron in atoomkernen die een overdaad aan neutronen bevat is ook mogelijk, maar wordt tegengewerkt doordat positronen worden afgestoten door de positief geladen atoomkern en daarnaast snel annihileren indien ze elektronen tegenkomen.\nNeutronen die gevormd worden in een atoomkern zijn wel stabiel omdat de instabiliteit van een neutron wordt gebalanceerd met de instabiliteit die zou ontstaan in de kern als een neutron via b\u00e8taverval verandert in een proton. (Het proton zal deelnemen aan afstotende interacties met de andere protonen die reeds in de kern aanwezig zijn.) Dezelfde redenering verklaart ook waarom protonen \u2013 die stabiel zijn in de vrije ruimte \u2013 kunnen transformeren in neutronen indien ze gebonden zijn in een atoomkern.\nNeutronen spelen een belangrijke rol in kernreacties:\nZij kunnen ook gebruikt worden voor structuuronderzoek:\nDe snelheid van een vrij neutron correspondeert met een bepaalde temperatuur, er wordt daarom wel gesproken van de neutronentemperatuur. Zie ook uranium.\nOmdat een neutron neutraal is, moet waarneming van een neutron onrechtstreeks gebeuren met een neutrondetector."}
{"id": "4510", "revid": "725765", "url": "https://nl.wikipedia.org/wiki?curid=4510", "title": "Neutronenactivering", "text": "Neutronenactivering is een techniek waarbij materie kunstmatig radioactief gemaakt wordt door blootstelling aan vrije neutronen.\nWanneer materie wordt blootgesteld aan vrije neutronen kunnen veel atoomkernen neutronen invangen. Zij gaan dan over in een andere isotoop van hetzelfde element met een massagetal dat \u00e9\u00e9n eenheid hoger is. Vaak is dat een isotoop die niet stabiel is en zo wordt het materiaal dus radioactief. Omdat de halveringstijd van de radio-isotoop gemeten kan worden en karakteristiek is voor het element, wordt deze methode wel gebruikt om de elementaire samenstelling van een voorwerp te bepalen, zonder het voorwerp stuk te maken. De ge\u00efnduceerde activiteit is in het algemeen vrij gering en ebt meestal vrij snel weg, er blijft dus geen gevaarlijk radioactief voorwerp over.\nEen toepassing is het activeren van oude schilderijen om te kunnen vaststellen welke pigmenten de schilder precies heeft gebruikt. Als er in het schilderij pigmenten voorkomen die tijdens het leven van de schilder nog niet werden gebruikt, moet het om een latere vervalsing gaan.\nEveneens kan deze techniek op oude schilderijen worden toegepast om afbeeldingen te identificeren die onder de verf van het zichtbare schilderij verborgen ligt. Zo werd een verborgen Rembrandt gereconstrueerd dat onder \u201cOude man in militair uniform\u201d geschilderd was."}
{"id": "4511", "revid": "1061913", "url": "https://nl.wikipedia.org/wiki?curid=4511", "title": "Massagetal", "text": "Het massagetal van een nuclide is de som van het aantal protonen en het aantal neutronen in de atoomkern (het aantal protonen is het atoomnummer). Het massagetal wordt als een superscript voor het symbool genoteerd, bijvoorbeeld 207Pb. Ook de notatie lood-207 wordt gebruikt.\nDe atoommassa van een nuclide (nuclidenmassa), verminderd met het massagetal, wordt het massa-overschot genoemd. Het ligt tussen \u22120,1 en 0,22. Als de nuclidenmassa op een geheel getal wordt afgerond verkrijgt men dus het massagetal.\nDe (relatieve) atoommassa van een element is een gewogen gemiddelde over de massagetallen van de isotopen. De weging is gestoeld op de relatieve aanwezigheid van de isotopen in de vrije natuur. Zo is de atoommassa van chloor 35,453 omdat chloor in de natuur voorkomt als ongeveer 75% chloor-35 en 25% chloor-37."}
{"id": "4514", "revid": "60891365", "url": "https://nl.wikipedia.org/wiki?curid=4514", "title": "Picometer", "text": "Een picometer is een lengtemaat uit het SI-stelsel. De maat heeft de afkorting pm. Een picometer is gelijk aan 10\u221212\u00a0meter, ofwel 0,000\u00a0000\u00a0000\u00a0001\u00a0meter. Atomen zijn zo'n 60 \u00e0 275\u00a0pm groot, een atoomkern is ongeveer een honderdste picometer in diameter."}
{"id": "4515", "revid": "583675", "url": "https://nl.wikipedia.org/wiki?curid=4515", "title": "Nanometer", "text": "Een nanometer (symbool: nm) is een lengtemaat die is afgeleid van het SI-stelsel en is gelijk aan een miljardste van een meter (0,000\u00a0000\u00a0001\u00a0m) of in wetenschappelijke notatie 1\u00d710\u22129 m. Het prefix nano komt van het Oudgriekse \u03bd\u1fb6\u03bd\u03bf\u03c2, \"nanos\", of het Latijnse \"nanus\" voor dwerg. Een verouderde benaming is millimicron.\nGebruik.\nDe nanometer wordt soms gebruikt om dimensies te geven op atomische schaal: de straal van een helium atoom, bijvoorbeeld, is 0,14\u00a0nm Vanderwaalsstraal). Als we een atoom beschouwen als een bol, betekent dit dat er ongeveer 364 heliumatomen in een kubieke nanometer kunnen of 3,64 \u00d71029 heliumatomen (of ca. 605\u00a0066 mol) in een kubieke meter, wat neerkomt op een massa van ca. 2421 kg/m\u00b3. \nNano wordt ook gebruikt als prefix, zoals bijvoorbeeld in nanotechnologie. Nano verwijst in dit geval naar afstanden op nanoschaal. Dit is een schaal die toepasbaar is in de nanotechnologie, dit gaat over afstanden tussen de\u00a01\u00a0tot\u00a0100\u00a0nm.\nDe nanometer is een veelgebruikte eenheid wanneer er over de golflengte van elektromagnetische straling wordt gesproken, vooral in het gebied van het zichtbare licht."}
{"id": "4518", "revid": "231402", "url": "https://nl.wikipedia.org/wiki?curid=4518", "title": "776 v.Chr.", "text": "Het jaar 776 v.Chr. is een jaartal volgens de christelijke jaartelling."}
{"id": "4519", "revid": "62037", "url": "https://nl.wikipedia.org/wiki?curid=4519", "title": "Herman Gorterprijs", "text": "De Herman Gorterprijs, vernoemd naar de Nederlandse dichter Herman Gorter, is een po\u00ebzieprijs die van 1972 tot 2002 werd toegekend voor een gedicht of po\u00ebziebundel. Vanaf 1988 ging het om een jaarlijkse prijs, daarvoor een tweejaarlijkse.\nDe prijs was een voortzetting van de Po\u00ebzieprijs van de gemeente Amsterdam, die sinds 1945 werd uitgereikt. De prijs werd toegekend door het Amsterdams Fonds voor de Kunst (AFK). Met ingang van het jaar 2003 kent het AFK de Amsterdamprijs voor de kunsten toe.\nGelauwerden.\nGelauwerden die de prijs onder de naam Po\u00ebzieprijs van de gemeente Amsterdam ontvingen:"}
{"id": "4520", "revid": "17", "url": "https://nl.wikipedia.org/wiki?curid=4520", "title": "Busken Huetprijs", "text": "De Busken Huetprijs was tussen 1972 en 2002 een prijs voor biografie\u00ebn en essays. \nDe prijs werd sinds 1990 jaarlijks toegekend, daarvoor om het jaar. De prijs was vernoemd naar Conrad Busken Huet en was een voortzetting van de Essayprijs van de gemeente Amsterdam. Hij werd uitgereikt door het Amsterdamse Fonds voor de Kunst (AFK). Met ingang van het jaar 2003 is deze prijs, samen met onder andere de Herman Gorterprijs en de Multatuliprijs, opgegaan in de Amsterdamprijs voor de kunsten.\nGelauwerden.\nGelauwerden die de prijs ontvingen onder de naam Essayprijs van de gemeente Amsterdam"}
{"id": "4521", "revid": "182922", "url": "https://nl.wikipedia.org/wiki?curid=4521", "title": "Stichting Collectieve Propaganda van het Nederlandse Boek", "text": "De Stichting Collectieve Propaganda van het Nederlandse Boek (CPNB) is een Nederlandse stichting van onder andere brancheorganisaties die zich ten doel stelt het lezen en bezitten van Nederlandstalige boeken te stimuleren. De stichting is begonnen als onderdeel van de Koninklijke Vereniging van het Boekenvak (KVB) en sinds 1983 zelfstandig.\nDe afkorting CPNB stond eerder voor 'Commissie voor de Propaganda van het Nederlandse Boek'. Vanaf 1930 worden er activiteiten onder deze vlag georganiseerd, de Dag van het boek. In 1932 werd dat de Boekenweek, met bijbehorend boekenbal.\nHet bekendste onderdeel hiervan is de jaarlijkse publicatie van het boekenweekgeschenk tijdens de Boekenweek. Daarnaast beheert de stichting sinds 1987 ook de Publieksprijs voor het Nederlandse Boek. Sinds 2001 nemen ook de openbare bibliotheken in de stichting deel.\nIn 1965 vierde de CPNB zijn 150 jarig bestaan met de volgende uitgave: \nZij organiseert ook evenementen zoals de Kinderboekenweek, de Nationale Voorleesdagen, Zomerlezen, Nederland Leest en de Maand van het Spannende Boek, met een eigen geschenkboekje. \nDe stichting reikt sinds januari 2013 Gouden, Platina en Diamanten boeken uit. In november 2014 werd het eerste Diamanten boek aan Maarten 't Hart gegeven voor zijn roman \"Een vlucht regenwulpen.\"\nSinds 2021 is het CPNB eigenaar van Hebban, een sociaalnetwerksite voor boekenliefhebbers. "}
{"id": "4522", "revid": "806948", "url": "https://nl.wikipedia.org/wiki?curid=4522", "title": "Boekenweekgeschenk", "text": "Het boekenweekgeschenk is een jaarlijkse uitgave in het kader van de Nederlandstalige Boekenweek. Het wordt tijdens die week door boekhandelaars in Nederland gratis aangeboden aan klanten die tijdens die week voor een zeker bedrag boeken komen aanschaffen. Het heeft een vaste lengte van 29.000 woorden of 96 pagina's. Sinds 2014 zijn de Boekenweek en het daarbij behorende boekenweekgeschenk uitgebreid naar Vlaanderen. Sinds dat jaar wordt het boekenweekgeschenk ook door Vlaamse boekhandels gratis aangeboden aan klanten die tijdens deze week een bedrag van 15 euro besteden aan boeken. In 2024 werd de keuze voor de familie Chabot in Vlaanderen niet geapprecieerd en werd in plaats daarvan het boekje Als de liefde faalt van Marnix Peeters cadeau gedaan aan de Vlaamse lezers, maar niet onder de naam boekenweekgeschenk, want deze naam is gedeponeerd.\nHet boekenweekgeschenk is een novelle, essay of roman dat ieder jaar door een andere schrijver speciaal voor de Boekenweek wordt geschreven. Daarbij hoeft de auteur niet per se rekening te houden met het thema. De auteur is hoofdgast tijdens het Boekenbal ter opening van deze, Nederlandstalige, Boekenweek. Als eigen geschenk hebben de openbare bibliotheken een aantal malen een boekje uitgegeven met een korte inleiding op de boekenweekgeschenkauteur en diens werk. Vanaf 2018 wordt het boekenweekgeschenk ook in het Fries uitgegeven.\nDaarnaast wordt er ieder jaar een boekenweekessay uitgebracht dat dieper ingaat op het thema van de Boekenweek van dat jaar, en dat voor een klein bedrag verkrijgbaar is. Sinds 2019 wordt er ook een boekenweekgedicht geschreven. Dit gedicht verschijnt op een linnen tas en op kaarten die in de horeca en bioscopen verschijnen om te versturen. In 2024 zijn zowel het boekenweekessay als het boekenweekgedicht vervangen door een dichtbundel met de naam \"Ooievaarsblues\" die door de familie Chabot is samengesteld.\nGeschiedenis.\nTijdens de Boekendag in 1930 werd het boekje \"De uitgever en zijn bedrijf\" uitgegeven, ter ere van het 50-jarige jubileum van Nederlandsche Uitgeversbond. Dat boekje was nog geen boekenweek-'geschenk' zoals we dat nu kennen. Twee jaar later, in 1932, werd de eerste Boekenweek georganiseerd met nu voor het eerst een geschenk met de toepasselijke naam \"Geschenk\". Deze traditie werd vrijwel elke volgende Boekenweek herhaald. Het boekenweekgeschenk wordt uitgegeven door de Stichting Collectieve Propaganda van het Nederlandse Boek (CPNB); bij toerbeurt nemen verschillende uitgeverijen de eigenlijke productie voor hun rekening.\nIn de jaren veertig, vijftig en zestig verscheen het boekenweekgeschenk vaak anoniem, gekoppeld aan een tweetal prijsvragen. Eerst was er een wedstrijd waarbij schrijvers een ongepubliceerd werk konden inzenden, waaruit een jury het werk koos dat als boekenweekboek werd uitgegeven. Vervolgens kon het publiek raden wie de auteur was en daarmee prijzen winnen.\nHet boekenweekgeschenk van 1941 werd na \u00e9\u00e9n dag op bevel van de Sicherheitsdienst teruggehaald uit de boekhandels, vanwege een in de bundel opgenomen gedicht van de Joodse dichter Maurits Mok. Ook de samensteller Victor E. van Vriesland was van Joodse komaf.\nGerard Reve schreef het boekenweekgeschenk voor 1981, maar zijn novelle \"De vierde man\" werd afgewezen vanwege \"controversi\u00eble passages\".\nVan 2001 tot en met 2019 kon men op de laatste zondag van de Boekenweek op vertoon van het boekenweekgeschenk de hele dag gratis met Nederlandse treinen (inclusief naar het Duitse Leer vanuit Groningen). Dit kon zowel met de papieren versie als met het e-boek. Sinds 2015 werd het boekenweekgeschenk voor dit doel van een speciale vierkante barcode voorzien, zodat een reiziger op deze dag met het boekenweekgeschenk kon in- en uitchecken bij gesloten NS-poortjes. Deze code diende aan de conducteur te worden getoond bij controle, zodat hij deze kon scannen als bewijs dat er gratis gereisd werd met het boekenweekgeschenk. In 2014 liep deze actie ook in Belgi\u00eb. In 2020 en 2021 kon er niet gratis worden gereisd vanwege de coronapandemie, en daarna gaf de NS op andere wijze invulling aan de sponsoring van de Boekenweek.\nUitgaven voor de jeugd.\nTussen 1948 en 1987 werden uitgaven voor jonge mensen voor een lage prijs verkocht tijdens de Boekenweek. Ze stonden los van het kinderboekenweekboek tijdens de Kinderboekenweek, die in tegenstelling tot de algemene Boekenweek in oktober plaatsvindt."}
{"id": "4523", "revid": "113115", "url": "https://nl.wikipedia.org/wiki?curid=4523", "title": "Nederlandse monumenten", "text": ""}
{"id": "4528", "revid": "1197040", "url": "https://nl.wikipedia.org/wiki?curid=4528", "title": "Nucleus", "text": "Nucleus is het Latijnse woord voor \"kern\". De term wordt onder andere gebruikt:\nDe term kan verder verwijzen naar:"}
{"id": "4530", "revid": "628344", "url": "https://nl.wikipedia.org/wiki?curid=4530", "title": "Luxemburg (land)", "text": "Luxemburg, officieel het Groothertogdom Luxemburg (Luxemburgs: \"Groussherzogtum L\u00ebtzebuerg,\" ; Frans: \"Grand-Duch\u00e9 de Luxembourg\"; Duits: \"Gro\u00dfherzogtum Luxemburg\"), is een land in het westen van Europa dat grenst aan Belgi\u00eb, Duitsland en Frankrijk. Met een oppervlakte van 2.586 km\u00b2 en meer dan 672.000 inwoners is het groothertogdom op Malta na het kleinste land binnen de Europese Unie. De hoofdstad en grootste stad van het land is de gelijknamige stad Luxemburg.\nLuxemburg is een parlementaire democratie met een groothertog als constitutioneel monarch. Sinds de stichting van het graafschap Luxemburg in 963 is het land volop be\u00efnvloed door het veel grotere Frankrijk aan de ene kant en het eveneens veel grotere Duitsland aan de andere kant, waardoor het diverse malen onderwerp van conflict is geweest. Desondanks wist het groothertogdom in 1867 zijn onafhankelijkheid te garanderen, al was het tot 1890 nog in personele unie met Nederland verbonden en is het in beide wereldoorlogen door Duitsland overrompeld.\nSinds 1945 heeft het groothertogdom volop internationale economische, politieke en militaire samenwerking opgezocht. Zo behoort het land tot de grondleggers van de Europese Unie, de NAVO, de Verenigde Naties, de OESO en de Benelux. Deze internationale samenwerking heeft ervoor gezorgd dat Luxemburg zich heeft ontwikkeld van een voornamelijk op staalproductie gebaseerde economie tot een economie die vooral berust op internationale handel en bankwezen. Gevolg is dat het land behoort tot de welvarendste landen ter wereld, getuige een bruto binnenlands product (bbp) per hoofd van de bevolking van 104.512 Amerikaanse dollar (2009). Daarmee is Luxemburg het land met het hoogste bbp per hoofd van de bevolking volgens het Internationaal Monetair Fonds. Hoewel het een land met een betrekkelijk klein oppervlak betreft, speelt het een onmiskenbare rol in de diplomatie en met name de Europese samenwerking: onder meer was het land gastheer voor de internationale beraadslagingen die leidden tot de Verdragen van Schengen.\nAlgemeen.\nEtymologie.\nDe oorspronkelijke benaming van Luxemburg is \"L\u00fctzelburg\". De eerste vermeldingen ervan in oorkonden zijn echter verlatijnste vormen, waarvan de oudste \"Lucilinburhuc\" is in 963. Vervolgens wordt er in 1125 van \"burgus Lucelenburgensis\" en van \"opidum et castrum Luxelenburgensis\" gesproken.\nDe naam \"L\u00fctzelburg\" bestaat uit twee Oudhoogduitse woorden \"luzzil\" \u2018klein\u2019 en \"burg\" \u2018burcht\u2019. \"L\u00fctzelburg\" betekent dus zoveel als een \u2018kleine burcht\u2019. Het Oudhoogduitse woord \"luzzil\" (van Opperduits \"l\u00fctzel\") komt overeen met het Nederlandse woord \"luttel\", dat \u2018klein\u2019 of tegenwoordig ook wel \u2018onbeduidend\u2019 betekent.\nIn de loop van de middeleeuwen veranderde in het Frans en Diets de tweede letter \"l\" in een \"n\". De Franse spelling breide voort op de Latijnse door de \"tz\"-klank te blijven schrijven als \"c\" en later als \"cc\". Het is bekend dat in de 16e en 17e eeuw Nederlandse schrijvers het als \"Lutzenburg(h)\" spelden. Vervolgens veranderde in het Nederlands deze \"tz\" in een \"x\".\nVlag en wapen.\nDe vlag van Luxemburg is een horizontale driekleur bestaande uit banen van rood (bovenaan), wit (midden) en lichtblauw (onderaan). Luxemburg gebruikt deze vlag als civiele vlag (te land), staatsvlag en oorlogsvlag. Als handelsvlag wordt een ander ontwerp gebruikt dat een banier is van het wapen van Luxemburg. De kleuren rood, wit en blauw op de vlag zijn overgenomen van het Luxemburgse wapenschild. Dit wapenschild toont de rode leeuw (\"De Roude L\u00e9iw\") op een achtergrond van blauwe en witte banen. Ook het Luxemburgse roundel toont de rode leeuw op een witblauwe achtergrond. Het wapen is mogelijk gebaseerd op het wapen van het hertogdom Limburg, waarbij de zilveren achtergrond is vervangen door blauwe en witte strepen.De vlag lijkt op de vlag van Nederland, die een donkerdere kleur blauw heeft (kobaltblauw in plaats van hemelsblauw). De beide vlaggen hebben geen gezamenlijke geschiedenis. Het feit dat de Nederlandse koning in de 19e eeuw ook groothertog van Luxemburg was, heeft niets te maken met de kleuren van beide vlaggen. Wel is er samenhang met de vlag van de Belgische provincie Luxemburg, aangezien die vlag eveneens gebaseerd is op het Luxemburgse wapen. De provincie Luxemburg werd in 1839 aan het groothertogdom onttrokken, bleef echter het Luxemburgse wapen voeren. De Luxemburgse vlag werd tussen 1845 en 1848 voor het eerst gebruikt, maar in 1972 officieel aangenomen. De kleuren zelf zijn op 27 juli 1993 exact vastgesteld.\nIn 2007 werd door volksvertegenwoordiger Michel Wolter een wetsvoorstel ingediend om de handelsvlag in te stellen als nationale vlag en de driekleurige vlag te vervangen, omdat deze te vaak wordt verward met de Nederlandse vlag. Dit voorstel vond volgens een peiling steun bij 80% van de Luxemburgse bevolking. De Luxemburgse premier Jean-Claude Juncker liet daarop in een reactie echter weten dat de vlag onder zijn regering niet wordt veranderd.\nVolksliederen.\nLuxemburg heeft twee volksliederen: een burgerlijk volkslied (\"Ons Heemecht\") en een groothertogelijk volkslied (\"Wilhelm\").\nHet lied \"Ons Heemecht\" ('Ons Vaderland') is geschreven in het Luxemburgs door Michel Lentz en de muziek is gecomponeerd door Jean-Antoine Zinnen. Het lied werd in 1864 voor het eerst opgevoerd en is in 1895 aangenomen als het offici\u00eble volkslied van Luxemburg.\nHet groothertogelijke volkslied werd in 1919 gecomponeerd door Nikolaus Welter en heeft in tegenstelling tot het burgerlijk volkslied geen tekst.\nGeschiedenis.\nKelten, Romeinen en Franken.\nDe eerste nederzettingen uit het gebied dat nu Luxemburg heet, zijn Keltische nederzettingen uit de 2e eeuw v.Chr. Tussen 58 en 51 v.Chr. trok de Romeinse veldheer Julius Caesar het gebied binnen en werd het een deel van het Romeinse Rijk. Tijdens de Grote Volksverhuizing die aanleiding gaf tot de Val van het West-Romeinse Rijk in de 5e eeuw verdrongen de Germaanse Franken de Romeinen uit het gebied. In de daaropvolgende eeuwen werden de inwoners door monniken tot het christendom bekeerd en werden er kloosters gebouwd. De Abdij van Echternach werd in 698 door de Angelsaksische missionaris Willibrord gesticht.\nGraafschap Luxemburg.\nIn 963 maakte het gebied deel uit van het Heilige Roomse Rijk. In dat jaar verwierf gouwgraaf Siegfried van de Ardennengouw vanwege een ruil met de Sint-Maximinusabdij in Trier het gebied met de burcht Lucilinburhuc. Hiermee legde hij de grondslag voor het Duitse adellijke geslacht Luxemburg en het Graafschap Luxemburg.\nMet de dood van Koenraad II in 1136 stierf het eerste geslacht Luxemburg uit en erfde Hendrik de Blinde, graaf van Namen, het gebied. Hierdoor ontstond een korte vereniging van Luxemburg met het Graafschap Namen. Na de dood van Hendrik werden de graafschappen echter weer opgesplitst doordat diens erfenis aan zijn 10-jarige dochter Ermesinde II van Namen betwist werd door haar achterneef Filips van Henegouwen. In 1199 werd Namen daarom aan Filips toegewezen, terwijl Ermesinde en haar echtgenoot Theobald I van Bar de graafschappen Luxemburg, La Roche-en-Ardenne en Durbuy toegewezen kregen. Na Theobalds dood hertrouwde Ermesinde met Walram III van Limburg, zodat ook het Graafschap Aarlen bij het graafschap Luxemburg ging horen.\nZo ontwikkelde zich rond het fort geleidelijk een plaatsje dat het centrum werd van het kleine graafschap met grote strategische waarde. In 1308 werd graaf Hendrik VII van Luxemburg tot koning (later keizer) van het Heilige Roomse Rijk gekroond en twee jaar later werd zijn zoon Jan de Blinde koning van het koninkrijk Bohemen, zodat de macht van de Luxemburgers in het Heilige Roomse Rijk steeds groter werd. In 1354 verhief keizer Karel IV, die zelf graaf van Luxemburg was geweest, het land tot hertogdom onder hertog Wenceslaus I.\nHertogdom Luxemburg.\nWenceslaus I werd in 1383 opgevolgd door Wenceslaus II. Deze besloot echter het hertogdom in 1388 te verpanden aan Jobst van Moravi\u00eb zodat er vanaf dat moment tot in 1457 zowel een \"hertog van Luxemburg\" bestond als een \"hertog van Luxemburg bij verpanding\". Na de dood van keizer Sigismund, die ook hertog van Luxemburg was, in 1437, kwam het Huis Luxemburg wegens een gebrek aan mannelijke erfgenamen in een opvolgingscrisis terecht. Dit leidde ertoe dat de hertogin bij verpanding Elisabeth van G\u00f6rlitz in 1443 besloot tot de verkoop van Luxemburg aan Filips de Goede van Bourgondi\u00eb, zodat Luxemburg een deel werd van de Bourgondische Nederlanden.\nNa de dood van de laatste hertog van Bourgondi\u00eb, Karel de Stoute, in 1477 kwam Luxemburg samen met de andere Bourgondische erven in handen van diens dochter Maria van Bourgondi\u00eb en haar echtgenoot, de latere keizer Maximiliaan I.\nBij de opsplitsing van het Habsburgse Huis in een Spaanse en een Oostenrijkse linie kwam Luxemburg in 1555 toe aan de Spaanse linie. In Luxemburg waren betrekkelijk weinig calvinisten en daarom bleef het land de Beeldenstorm bespaard en bleef het gedurende de gehele Tachtigjarige Oorlog Spaansgezind. Na het be\u00ebindigen van de Frans-Spaanse Oorlog in 1659 wordt bij de Vrede van de Pyrenee\u00ebn besloten tot de eerste deling van Luxemburg: het zuiden van het land tussen Diedenhoven en Montm\u00e9dy wordt afgescheiden van de rest en komt toe aan Frankrijk. Tussen 1684 en 1697 staat het land overigens, als gevolg van veroveringen van Lodewijk XIV, geheel onder Franse heerschappij.\nTen gevolge van de Spaanse Successieoorlog kwam Luxemburg in 1714 toe aan de Oostenrijkse Nederlanden en werd daarmee opnieuw een Habsburgs land. In 1795 kwam het land echter weer, vanwege Franse veroveringen, onder Franse heerschappij en werd het hertogdom omgevormd tot het Woudendepartement.\nGroothertogdom Luxemburg (Huis Oranje-Nassau).\nNadat Napoleon in 1815 verslagen was, werd Luxemburg betwist door Nederland en Pruisen. Op het Congres van Wenen werd toen besloten tot de vorming van het Groothertogdom Luxemburg met de Nederlandse koning Willem I als groothertog van Luxemburg ter compensatie voor het verlies van het vorstendom Fulda en Corvey. Bovendien werd Luxemburg lid van de Duitse Bond en kreeg het een fort dat bezet werd door Pruisische troepen. Het Congres van Wenen had ook een tweede deling van Luxemburg tot gevolg: Bitburg en omgeving werd onderdeel van de Pruisische Rijnprovincie.\nBij het Verdrag van Londen (1839), dat de offici\u00eble onafhankelijkheid van Belgi\u00eb betekende, werd Luxemburg voor de derde maal opgesplitst en verloor het meer dan de helft van zijn grondgebied aan Belgi\u00eb. Luxemburg had zich tijdens de Belgische Opstand van 1830 namelijk massief achter Belgi\u00eb geschaard, behalve de stad Luxemburg, die nog altijd bezet werd door Pruisische troepen die loyaal bleven aan de Nederlandse koning. Het grootste, overwegend Franstalige westelijke deel werd daarom samen met het voormalige Hertogdom Bouillon de Belgische provincie Luxemburg met hoofdstad Aarlen, terwijl het kleinere, overblijvende, Duitstalige oostelijke deel in personele unie met Nederland verenigd bleef.\nIn 1867 leidde de Luxemburgse kwestie bijna tot een oorlog met Pruisen. De Franse keizer Napoleon III probeerde Luxemburg namelijk te kopen van de Nederlandse koning Willem III, die hier wel wat in zag. Dit viel bij de Pruisische kanselier Otto von Bismarck echter niet in goede aarde: Luxemburg, het vaderland van het Huis Luxemburg, dat vier Rooms-Duitse keizers voortgebracht heeft, mocht niet in handen van de \u2018vijand\u2019 vallen. Uit deze tijd stamt ook het motto van Luxemburg \u201cmir w\u00eblle bleiwe wat mir sinn\u201d (wij willen blijven wat wij zijn), dat wil zeggen geen Duitser of Fransman worden. Bij het Verdrag van Londen (1867) werd de twist bijgelegd door Luxemburg \u201cvoor altijd neutraal\u201d te verklaren. Daarnaast werd besloten tot de ontmanteling van het Pruisische fort. Hierdoor werd Luxemburg in feite onafhankelijk, hoewel het land nog wel in personele unie met Nederland verenigd bleef.\nGroothertogdom Luxemburg (Huis Nassau) 1890 - heden.\nAan de personele unie met Nederland kwam een einde in 1890, het jaar waarin koning Willem III overleed zonder een mannelijke opvolger na te laten. In 1783 hadden de vier zijtakken van het Huis Nassau de Erneuerte Nassauische Erbverein gesloten, waarin ze bepaalden dat indien het Huis Oranje-Nassau in de mannelijke lijn zou uitsterven, de bezittingen over zouden gaan naar het hoofd van de Walramse Linie van het Huis Nassau. Aangezien Willem III alleen een dochter had, ging Luxemburg over naar de Walramse Linie. Wilhelmina werd koningin van Nederland, terwijl hertog Adolf van Nassau de nieuwe groothertog van Luxemburg werd.\nHet tot dan toe zeer arme, zuiver agrarische Luxemburg werd eind 19e eeuw welvarend dankzij de opleving van de ijzerindustrie. Door het omstreeks 1870 uitgevonden Thomas-Gilchristproced\u00e9 werd het namelijk mogelijk om uit het fosforrijke Luxemburgse ijzererts goed staal te fabriceren. De nieuwe industrie werd grotendeels gefinancierd met Duits kapitaal.\nTerwijl het relatief overbevolkte Luxemburg in de tweede helft van de 19e eeuw bijna een kwart van zijn bevolking kwijtraakte door emigratie (voornamelijk naar Frankrijk en de Verenigde Staten), werd het land vanwege de vele Italiaanse emigranten een immigratieland.\nTijdens de Eerste Wereldoorlog (1914\u20131918) werd de Luxemburgse neutraliteit geschonden door Duitsland, dat Luxemburg gebruikte om op te kunnen trekken naar Frankrijk. Na de oorlog kwam het tot een staatscrisis in Luxemburg vanwege de pro-Duitse houding in deze oorlog van groothertogin Maria Adelheid. Dit leidde in 1919 tot het aftreden van de groothertogin ten gunste van haar zus Charlotte.\nTijdens de Tweede Wereldoorlog werd de Luxemburgse neutraliteit wederom geschonden. Het land werd in mei 1940 door Duitse troepen bezet en in augustus 1942 formeel door het Derde Rijk geannexeerd. Tijdens de Duitse bezetting was de Volksduitse Beweging de enige toegestane partij in het land. Vanaf 1941 werden de eerste verzetsgroepen, zoals de Letzeburger Ro'de L\u00e9'w en de PI-Men gevormd.\nOp 10 september 1944 werd Luxemburg door de Amerikanen bevrijd.\nSinds de Tweede Wereldoorlog is Luxemburg een enthousiast voorstander van de Europese integratie. In 1951 werd het lid van de Europese Gemeenschap voor Kolen en Staal dat een voorstadium was voor de huidige Europese Unie.\nIn 1945 werd Luxemburg lid van de Verenigde Naties en in 1944 richtte het samen met Belgi\u00eb en Nederland de Benelux op. In 1949 trad het land toe tot de NAVO. In 1957 werd Luxemburg een van de zes oprichters van de Europese Economische Gemeenschap (EEG), een voorloper van de Europese Unie. In 1985 sloot Luxemburg met vier andere EEG-lidstaten het Schengenverdrag dat in 1995 in werking trad, genoemd naar de gelijknamige Luxemburgse plaats Schengen. In 1986 verkreeg het gezamenlijke Luxemburgse volk de Karelsprijs wegens bijzondere verdiensten voor de Europese eenheid. In 1999 trad het land toe tot de eurozone en in 2002 heeft de euro de Luxemburgse frank als wettig betaalmiddel vervangen.\nNet als Nederland kent Luxemburg een traditie van monarchen die vrijwillig afstand doen van de troon. In 1964 abdiceerde groothertogin Charlotte voor haar oudste zoon Jean, die in 2000 vrijwillig plaatsmaakte voor zijn oudste zoon Henri. Op 10 mei 2020, werd Karel van Luxemburg geboren, alias Charles, het eerste kind van erfgroothertog Guillaume.\nGeografie.\nLandschap.\nHet noorden van Luxemburg wordt \u00d6sling genoemd en maakt onderdeel uit van de Ardennen. Het gebied heeft een gemiddelde hoogte tussen de 450 en 500 meter en bestaat uit beboste bergen, heuvels en rivierdalen. De Kneiff vormt het hoogste punt van het land met 560,94 meter. Bekender is de Burgplatz, deze berg is met 558,35 meter iets lager. Natuurparken in Luxemburg zijn het Natuurpark Our (deel van het Duits-Luxemburgse natuurpark), Natuurpark M\u00ebllerdall (Mullerthal) en het Natuurpark Boven-S\u00fbre.\nHet zuidelijke deel van het land is heuvelachtig te noemen. Het is minder ruig en daardoor geschikter voor landbouw en in dit gebied wonen meer mensen en bevindt zich meer industrie dan in het noorden. Het staat bekend als het Gutland en het behoort tot het Cuestaland van Lotharingen. Het gebied toont meer diversiteit dan het noorden en kan geografisch onderverdeeld worden in verschillende subregio\u2019s. Het Luxemburgs Plateau in Zuid-Centraal-Luxemburg is een grote, vlakke zandsteenformatie, waarop de hoofdstad van het land gelegen is. Klein Zwitserland (met het Mullerthal) is een rotsachtig terrein met dichte bossen en vormt een toeristische trekpleister. Hier bevindt zich een bekende waterval, de Schiessent\u00fcmpel. De Moezelvallei is de laagst gelegen subregio en strekt zich uit langs de zuidgrens van het land. De Rode Landen in het uiterste zuiden en zuidwesten van het land vormen het industri\u00eble hart van Luxemburg en hier liggen de meeste grote plaatsen.\nDe grens met Duitsland wordt voor het grootste gedeelte gevormd door de Our, de S\u00fbre en de Moezel. Andere rivieren zijn de Alzette in het zuiden van het land, de Clerve in het noorden, de Attert, de Wiltz, de Zwarte Ernz (Schwaarz Iernz), de Witte Ernz (W\u00e4iss Iernz) en de \u00c4isch. De valleien van de S\u00fbre en de Attert vormen de grens tussen het Gutland en de \u00d6sling. Het laagste punt van het land (132 meter boven zeeniveau) bevindt zich op de plaats waar de S\u00fbre en de Moezel samenkomen, bij Wasserbillig.\nFlora en fauna.\nDe meest voorkomende boomsoorten in de \u00d6sling (het noorden van het land) zijn de beuk, de eik, de esdoorn en de spar. Op de onbeboste vlaktes zijn onder andere de dophei en de hulst karakteristiek. De vegetatie in het lager gelegen zuiden van het land, het Gutland, is sterk aangetast door bebouwing en de wijnbouw aan de Moezel. Wel komen in het zuidoosten van het land twee mediterrane planten voor: de echte gamander en de trosgamander.\nQua fauna bevinden zich in de \u00d6sling grote hoeveelheden edelherten, wilde zwijnen en roofvogels; zeldzamere diersoorten zoals de zwarte ooievaar en het hazelhoen komen hier voor. Onder de vele andere diersoorten is echter een dramatische teruggang te zien. Zo waren er in de jaren 1960 nog tussen de 3400 en 4200 broedparen van de steenuil, in 2006 was hun aantal teruggelopen tot minder dan 20 paren. In het milde Moezeldal bevindt zich nog wel de muurhagedis. Luxemburg staat verder bekend om zijn rijkdom aan vissen, zoals forellen, snoeken, snoekbaarzen, palingen en karpers.\nKlimaat.\nLuxemburg heeft over het algemeen net als Nederland en Belgi\u00eb een gematigd zeeklimaat, omdat het land door de Ardennen wordt beschut, ligt het klimaat iets meer tussen een gematigd zeeklimaat en een zwak continentaal klimaat in.\nIn het midden en het zuiden van Luxemburg is het iets warmer dan in het noorden. De gemiddelde jaartemperatuur schommelt tussen ongeveer 7 en 9 \u00b0C. De gemiddelde jaarlijkse hoeveelheid neerslag is 740\u00a0mm. In het noorden valt de meeste neerslag en in het zuiden de minste. De maanden mei en juni zijn het zonnigst, terwijl juli en augustus het warmst zijn. In augustus en december valt de meeste neerslag. Sneeuw van betekenis valt er vooral in het hoger gelegen noordelijk deel van het land.\nBevolking.\nBevolkingsopbouw.\nDe inwoners van Luxemburg worden Luxemburgers genoemd. Het totaal aantal inwoners bedraagt 672.100. De bevolkingsgroei in 2020 bedroeg 1,76%.\nHet aantal immigranten onder de bevolking is in de 20e eeuw fors toegenomen door de komst van immigranten uit Belgi\u00eb, Frankrijk, Duitsland, Itali\u00eb en vooral Portugal. Aanvankelijk trok de staalindustrie immigranten en gastarbeiders aan, nadien hebben de Europese Unie als werkgever en de financi\u00eble sector het stokje overgenomen. Ten tijde van de Joegoslavische oorlogen heeft Luxemburg ook vele immigranten zien komen uit Bosni\u00eb en Herzegovina, Montenegro en Servi\u00eb.\nOp 1 januari 2024 was 47,2% van de bevolking van buitenlandse afkomst. Onder de allochtone bevolking (317.7) is de grootste groep van Portugese afkomst (90.9). Daarna komen de Fransen (49.2), de Italianen (25.1), de Belgen (18.9), de Duitsers (12.5) en de Spanjaarden (9,5). In de gemeente Larochette is meer dan 60% van buitenlandse afkomst en hiermee is het de Europese gemeente met (percentueel gezien) het grootste aantal buitenlanders. In Luxemburg leven verder nog circa 2500 Jenischen als minderheid zonder eigen status. In de Luxemburgse stadswijk Weimerskirch wonen al sinds vele generaties Jenischen. De meeste migranten zijn afkomstig uit EU-landen, sommigen komen van buiten de EU. Zo zijn er onder meer enkele duizenden Amerikanen en enkele duizenden Chinezen in Luxemburg.\n18,5% van de Luxemburgers is jonger dan 15 jaar, 66,7% is tussen de 15 en 64 jaar en 14,8% is boven de 65 (2008). De gemiddelde leeftijd bedraagt 39,2 jaar. De levensverwachting bij de geboorte ligt op 76,1 voor mannen en 82,8 jaar voor vrouwen.\nTalen.\nVolgens een wet van 24 februari 1984 is het Luxemburgs de \"nationale\" taal. Daarnaast werd Frans als \"wettelijke\" taal vastgelegd en Duits, Frans en \"dans la mesure du possible\" (in de mate van het mogelijke, voor zover mogelijk) Luxemburgs als \"administratieve\" talen. Bij de onafhankelijkheid spraken vier dorpen langs de grens Waals, ze zijn overgeschakeld op Luxemburgs.\nHet Luxemburgs is een Germaanse taal. 52% van de bevolking heeft het als moedertaal (2012) en de taal wordt door zeker 70% van de bevolking begrepen. Voor de onderlinge communicatie speelt het Luxemburgs een belangrijke rol, maar voornamelijk in gesproken vorm. In geschreven vorm wordt het Luxemburgs veel minder gebruikt en is het Frans een veel gebruikte taal, naast het Duits. 16% van de bevolking heeft het Frans als moedertaal en deze taal wordt door circa 88% van de bevolking begrepen. Het Duits daarentegen is de primaire taal binnen de media (85% van de kranten is in het Duits) en de Kerk.\nHet Portugees, dat de moedertaal is van 19% van de Luxemburgers, is geen offici\u00eble taal in het land en heeft zodoende geen functie als algemene communicatietaal. Andere belangrijke immigrantentalen zijn het Italiaans en het Kaapverdisch-Creools, met respectievelijk 20.800 en 3.000 sprekers. Het Engels wordt door een groot deel van de bevolking verstaan en ook het Nederlands wordt vaak begrepen, vooral in het bankwezen en de toeristische sector. Het Jenisch wordt in Luxemburg gesproken door de kleine Jenische minderheid.\nReligie.\nEen grote meerderheid van de bevolking van Luxemburg is rooms-katholiek. Sinds 1980 is het de Luxemburgse overheid bij wet niet meer toegestaan om gegevens te verzamelen over de geloofsovertuigingen van de bevolking. Naar een schatting uit 2000 is 87% van de bevolking katholiek. De overige 13% bestaat voornamelijk uit protestanten, joden, moslims, orthodoxe christenen en athe\u00efsten. Volgens de Eurobarometer van 2005 gelooft 44% van de Luxemburgers in God, gelooft verder nog 28% dat er \u2018iets\u2019 is en is 22% van de Luxemburgers ongelovig.\nDe Luxemburgse Grondwet voorziet in godsdienstvrijheid. Het katholicisme, het jodendom, de Grieks-Orthodoxe Kerk, het anglicanisme, de Russisch-Orthodoxe Kerk en de islam worden officieel erkend.\nDe Katholieke Kerk in Luxemburg heeft een lange geschiedenis: het land werd reeds gekerstend in de vierde eeuw. In 1988 werd het bisdom Luxemburg door paus Johannes Paulus II tot aartsbisdom verheven. De heiligen Cunegonde, Filippus en Willibrordus zijn de patroonheiligen van Luxemburg.\nPolitiek en bestuur.\nStaatsinrichting.\nLuxemburg is een parlementaire democratie met als staatshoofd een constitutioneel monarch, de groothertog, wiens opvolging erfelijk bepaald is. De huidige groothertog van Luxemburg is Henri. Luxemburg is het enige land in de wereld dat een groothertog als staatshoofd heeft.\nVolgens de Luxemburgse Grondwet van 1868 ligt de uitvoerende macht bij de groothertog en het kabinet, dat bestaat uit een premier (die de \"staatsminister\" wordt genoemd) en veertien andere ministers. De wetgevende macht ligt bij de Kamer van Afgevaardigden (Frans: \"Chambre des D\u00e9put\u00e9s\", Luxemburgs: \"Chamber\"), een eenkamerparlement dat 60 zetels telt.\nFormeel heeft de groothertog verreikende uitvoerende en wetgevende bevoegdheden. Hij benoemt en ontslaat de regering en hij ondertekent alle wetten. De Staatsraad (Frans: \"Conseil d'\u00c9tat\"), bestaande uit 21 burgers, heeft als taak de groothertog te adviseren alvorens hij een wetartikel ondertekent. De leden hiervan worden benoemd door de groothertog en voorgedragen door de regering en de Kamer van Afgevaardigden.\nIn de praktijk neemt de groothertog bijna alleen representatieve taken waar. De groothertog staat boven alle partijen. Van zijn recht om de Kamer van Afgevaardigden naar huis te sturen, heeft hij nog nooit gebruikgemaakt. In 2008 weigerde de groothertog een nieuwe wet te ondertekenen die euthanasie legaliseerde en daarom stemde het parlement van Luxemburg datzelfde jaar in met een wijziging van de grondwet waardoor ondertekening van een wet door de groothertog niet meer nodig is.\nVerkiezingen.\nVerkiezingen vinden in Luxemburg plaats op landelijk, gemeentelijk en Europees niveau. De landelijke en Europese parlementsverkiezingen worden om de vijf jaar gehouden, de gemeentelijke verkiezingen om de zes jaar.\nVoor de verkiezingen van de Kamer van Afgevaardigden is Luxemburg verdeeld in vier kiesdistricten die elk een bepaald aantal afgevaardigden leveren: Kiesdistrict Sud 23, Kiesdistrict Centre 21, Kiesdistrict Nord 9 en Kiesdistrict Est 7. Kiezers kunnen naast op een partij te stemmen ook op een specifieke persoon stemmen. Sinds 1919 bestaat er een stemplicht voor alle burgers van 18 jaar en ouder. Men kan echter enkel stemmen voor de gemeenteraadsverkiezingen als resident en niet-houder van de Luxemburgse nationaliteit.\nLuxemburg kent uiteenlopende politieke partijen. Sinds de meest recente landelijke verkiezingen (oktober 2023) zijn in de Kamer van Afgevaardigden zeven partijen vertegenwoordigd: de Chr\u00ebschtlech Sozial Vollekspartei (CSV) heeft 21 zetels, de liberale Demokratesch Partei (DP) 14, de L\u00ebtzebuerger Sozialistesch Aarbechterpartei (LSAP) 11, de rechtsconservatieve Alternativ Demokratesch Reformpartei (ADR) 5, D\u00e9i Gr\u00e9ng (De Groenen) 4, de Piratenpartij 3 en de socialistische D\u00e9i L\u00e9nk 2. De Kommunistesch Partei L\u00ebtzebuerg (KPL) is sinds 2004 niet meer in het parlement vertegenwoordigd.\nDe CSV en de DP vormen sinds 2023 een regeringscoalitie: de huidige regering-Frieden-Bettel. Deze staat onder leiding van Luc Frieden (CSV), de premier van Luxemburg. Oud-premier Xavier Bettel (DP) is in deze regering vicepremier en minister van Buitenlandse Zaken.\nDe voorzitter van de Kamer van Afgevaardigden, die traditioneel de titel 'Eerste Burger van Luxemburg' draagt, is sinds 2023 Claude Wiseler (CSV).\nHooggerechtshof.\nHet groothertogdom heeft een Hooggerechtshof dat gevestigd is in de stad Luxemburg. Daarnaast zijn er drie lagere tribunalen (Justice de paix) in Esch-sur-Alzette, Diekirch en de stad Luxemburg. Diekirch en de stad Luxemburg bevatten ook nog elk een districtstribunaal.\nBestuurlijke indeling.\nLuxemburg is opgedeeld in twaalf kantons. De kantons bestaan gezamenlijk uit 100 gemeenten, waarvan er twaalf een plaats bevatten die stadsrechten heeft.\nTot 3 oktober 2015 waren de kantons ondergebracht in drie districten: Diekirch, Grevenmacher en Luxemburg. Deze districten zijn per die datum opgeheven.\nDe verstedelijking in Luxemburg is zeer groot; ongeveer 82% van de inwoners woont in een stad (in 2008). De grootste stad van het land is de hoofdstad Luxemburg met ruim 134.700 inwoners (&gt;160.000 in de hele agglomeratie). Andere grote plaatsen zijn Esch-sur-Alzette (36.600 inwoners), Differdange (29.500 inwoners) en Dudelange (21.900 inwoners). De grootste plaatsen in het noorden van het land (die beide stadsrechten hebben) zijn Ettelbruck (9.700 inwoners) en Diekirch (7.300 inwoners), die samen met nog vier andere gemeenten de Nordstad vormen.\nDefensie.\nOp het Congres van Londen van 1867 werd de eeuwige neutraliteit van Luxemburg uitgesproken, tevens werd bepaald dat Luxemburg onbewapend zou moeten zijn. Vanwege slechte ervaringen in beide wereldoorlogen, waarin tot tweemaal toe de Luxemburgse neutraliteit werd geschonden, werd in 1948 de neutraliteit opgeheven en de dienstplicht ingevoerd. In 1967 werd de dienstplicht echter weer afgeschaft.\nVandaag de dag heeft Luxemburg een klein leger dat ongeveer 1200 man groot is. Er is \u00e9\u00e9n infanteriebataljon en er zijn twee verkenningsbataljons. Vanwege het feit dat het land niet aan zee grenst, is er geen marine. Er is geen luchtmacht, echter de 17 AWACS van de NAVO staan wel in Luxemburg geregistreerd en samen met Belgi\u00eb heeft het land geld ge\u00efnvesteerd in een Airbus A400M militair vrachtvliegtuig dat in oktober 2020 in gebruik is genomen. Ook heeft Luxemburg samen met Nederland twee Airbus 330 MRTT tanker-/transportvliegtuigen aangeschaft. Deze toestellen zijn gestationeerd op Vliegbasis Eindhoven.\nBinnen de NAVO en binnen VN-verband heeft Luxemburg meegedaan aan diverse operaties, zoals KFOR in Kosovo, EUFOR in Bosni\u00eb en Herzegovina en ISAF in Afghanistan. Sinds enkele jaren is het iedere inwoner van de Europese Unie toegestaan dienst te nemen in het Luxemburgse leger zonder dat hij of zij de Luxemburgse nationaliteit hoeft aan te nemen. Wel wordt er ge\u00ebist dat men minimaal drie jaar ononderbroken in Luxemburg woonachtig is en dat men de Luxemburgse taal beheerst.\nLuxemburg beschikt niet over een opleidingscentrum voor officieren. Luxemburgse officieren worden gevormd aan de Koninklijke Militaire School in Belgi\u00eb.\nInlichtingendienst.\nDe Service de Renseignement de l'\u00c9tat (SRE) is de inlichtingendienst van Luxemburg. Ze moet informatie verzamelen en benutten om terroristische aanslagen in Luxemburg te voorkomen en is speciaal voor dit doel na de aanslagen op 11 september 2001 omgevormd.\nInternationale samenwerking.\nLuxemburg is lid van diverse internationale organisaties zoals de Benelux, de Europese Unie, de Raad van Europa, het IAEA, de NAVO, de OVSE, de OESO, de UNESCO, UNICEF, de Verenigde Naties, de Wereldbank en de WHO.\nLuxemburg huisvest diverse belangrijke Europese instellingen zoals het Europees Gerechtshof, de Europese Rekenkamer, de Europese Investeringsbank en het Secretariaat van het Europees Parlement. Binnen de EU is Luxemburg dan ook een actief lid en het zet zich fors in om als klein land toch volop mee te kunnen praten binnen de unie. Het land is een groot voorstander van Europese samenwerking en ratificeerde ook als eerste het Verdrag van Maastricht.\nDiplomatieke betrekkingen met Nederland en Belgi\u00eb.\nHet groothertogdom onderhoudt intensieve betrekkingen met Nederland en Belgi\u00eb. De drie landen werken onder meer samen in het Benelux-parlement.\nNederland heeft een ambassade in de hoofdstad Luxemburg (aan de Rue Sainte Zithe), en het groothertogdom in Den Haag (sinds 2013 aan de Nassaulaan). Tevens zijn er honorair-consuls in Maastricht, Rotterdam, Ommen en Amsterdam. De Belgische ambassade in Luxemburg bevindt zich aan de Rue des Girondins, het groothertogdom heeft zijn vertegenwoordiging in de Kortenberglaan in Brussel. Ereconsulaten zijn er verder in Antwerpen, Gent, Oostende, Neupr\u00e9 en La Bruy\u00e8re bij Namen.\nEconomie en onderwijs.\nEconomie.\nVoor de komst van de euro was de Luxemburgse frank de offici\u00eble munt van het land. Deze was gekoppeld en gelijk aan de Belgische frank. De euro heeft het belang van de in 1921 opgerichte Belgisch-Luxemburgse Economische Unie (BLEU) flink verminderd.\nDe stabiele economie met hoge inkomens vertoont een gestage groei, lage inflatie en een lage werkloosheid. De industrie werd tot voor kort gedomineerd door staal. Het is nadien steeds diverser geworden en omvat nu ook chemicali\u00ebn, rubber en andere producten. Tijdens de afgelopen decennia was de groei in de financi\u00eble sector groter dan de terugval in de staalsector. Diensten, in het bijzonder het bankwezen, maken nu een belangrijk deel uit van de Luxemburgse economie. Een tiende van de banen bevindt zich in het bankwezen en een vierde van het bni wordt door deze sector gegenereerd. Het succes van de Luxemburgse banken wordt voornamelijk verklaard door het bankgeheim dat veel vermogen heeft aangetrokken. Daarbij heeft Luxemburg een gunstig belastingstelsel voor de vestiging van investeringsfondsen, holdings en securitisatievennootschappen. Hierdoor zijn er in Luxemburg zeer veel trustkantoren: van kleine lokale spelers tot vestigingen van grotere wereldwijd opererende bedrijven. De Luxemburgse regering tracht te streven naar een belastingstelsel dat enerzijds aantrekkelijk is voor de vestiging van vennootschappen maar anderzijds wel voldoet aan Europese en OESO-normen.\nDe financi\u00eble sector heeft nu een aandeel van 28% van het bbp van Luxemburg, het aandeel van de industrie is 13,6% (2008). De landbouw is gebaseerd op kleine familiale boerderijen en bedraagt slechts 0,4% van het bbp. In de zuidelijke gemeente Esch-sur-Alzette werd vroeger ijzererts gewonnen uit de Gaalgebierg. Deze mijnen zijn sinds 1981 gesloten.\nLuxemburg heeft nauwe handelsbanden met de buurlanden en geniet als lid van de EU de voordelen van een open Europese markt. Het staat met een bbp van 113.044 dollar per hoofd van de bevolking (2008) bovenaan de lijst van het IMF. Ter vergelijking: Nederland staat op deze lijst met 52.500 dollar op de negende plaats en Belgi\u00eb staat met 47.289 dollar op de veertiende plaats. Verder staat Luxemburg op de elfde plaats van de Human Development Index van 2009 en op de vierde plaats in de Quality-of-life index (2005).\nVanwege de lage belastingen op brandstof komen er ieder jaar veel automobilisten uit de omringende landen in Luxemburg tanken. Jaarlijks levert dit de Luxemburgse staatskas ongeveer 600 miljoen euro op. En ook de verkoop van tabak brengt veel geld op: ongeveer 400 miljoen euro op jaarbasis. Daarnaast hebben diverse internetbedrijven zoals eBay, Amazon en PayPal zich uit belastingoverwegingen in Luxemburg gevestigd.\nVan de ongeveer 207.000 mensen (in 2008) die in Luxemburg werkzaam zijn, woont 60% in een van de buurlanden. 52% van deze niet-Luxemburgers komt uit het Franse Lotharingen, 27% uit Belgi\u00eb en 21% uit een van de Duitse bondslanden (Rijnland-Palts en Saarland). Circa 7.500 niet-Luxemburgers werken in Luxemburg bij een van de Europese instellingen.\nVerkeer en vervoer.\nLuxemburg heeft een effici\u00ebnt wegennet van in totaal 2873\u00a0km lengte, waarvan 165\u00a0km autosnelwegen zijn. De snelwegen zijn de naar Duitsland lopende A1, de naar Frankrijk lopende A3, de A4, de naar Belgi\u00eb lopende A6, de A7, de B7 en de naar Duitsland lopende A13.\nHet land heeft een internationale luchthaven in Findel, A\u00e9roport de Luxembourg, 6\u00a0km buiten de stad Luxemburg. Luxair is de nationale luchtvaartmaatschappij van het land en Cargolux is de vrachtmaatschappij. Op het gebied van vracht is Luxemburg een van de drukste luchthavens van Europa en het staat op de wereldranglijst binnen de top 10 van drukste luchthavens. In 2006 telde Luxemburg-Findel 1.605.540 passagiersbewegingen en werd er 751.645 ton vracht vervoerd.\nIn 1964 werd de Moezelhaven Mertert heropend en sindsdien speelt de binnenvaart weer een rol in het land. Er zijn ongeveer 70 zeeschepen die onder Luxemburgse vlag varen.\nHet treinverkeer wordt verzorgd door de nationale maatschappij CFL (Soci\u00e9t\u00e9 Nationale des Chemins de Fer Luxembourgeois). Totaal is er 275\u00a0km spoor. Verder zijn er de busmaatschappijen AVL (Autobus de la Ville de Luxembourg), RGTR (R\u00e9gime g\u00e9n\u00e9ral des transports routiers) en TICE (Transport intercommunal de personnes dans le canton d'Esch-sur-Alzette). De komst van de TGV naar Parijs heeft geleid tot een renovatie van het Station Luxembourg. Een rit met de TGV van de stad Luxemburg naar Parijs duurt sinds de aanleg van de hogesnelheidslijn twee uur. Er zijn beperkt hogesnelheidsverbindingen richting Straatsburg, met Brussel en richting Duitsland. Om de drukke spoorlijn naar Bettembourg te ontlasten wordt een nieuwe spoorlijn gebouwd via een kortere route tussen Howald en Bettembourg van 7 kilometer.\nEr is een tramverbinding in de stad Luxemburg en er zijn plannen voor de aanleg van een lightrailverbinding naar de omliggende plaatsen.\nMet ingang van 29 februari 2020 hoeven reizigers in bus, tram en trein geen kaartje meer te kopen. Luxemburg is het eerste land dat openbaar vervoer gratis maakt voor iedereen. Deze maatregel is ingevoerd om de files op de wegen te verminderen en mensen te verlokken de auto voor het openbaar vervoer te verruilen.\nOnderwijs.\nHet onderwijssysteem in Luxemburg is drietalig en van hoogstaand niveau. De eerste jaren van het basisonderwijs zijn in het Luxemburgs, daarna gaat men over op het Duits, om vervolgens bij het secundair onderwijs over te gaan op het Frans. Leerlingen worden geacht aan het einde van het secundair onderwijs alle drie de talen alsmede Engels te spreken.\nIn Luxemburg geldt een leerplicht van vier tot zestien jaar. Van het vierde tot en met het elfde levensjaar gaan leerlingen naar het primair onderwijs dat verdeeld is in vier cycli. De eerste cyclus bestaat uit een eenjarige facultatieve \"\u00e9ducation pr\u00e9coce\" en de verplichte tweejarige \"\u00e9ducation pr\u00e9scolaire\" en is vergelijkbaar met de kleuterschool. Cycli twee tot en met vier duren elk twee jaar en vormen gezamenlijk de \"enseignement primaire\" (primair onderwijs).\nVanaf twaalf jaar gaan leerlingen naar het \"enseignement postprimaire\" (secundair onderwijs) dat tot ten minste het zestiende levensjaar duurt. Ongeveer twee derde van de leerlingen kiest hierbij voor het \"enseignement secondaire technique\" (lyceum). Dit lyceum is opgedeeld in het \"classe modulaire du r\u00e9gime pr\u00e9paratoire de l\u2019enseignement secondaire technique\" dat minstens vijf jaar duurt en toegang geeft tot diverse beroepsopleidingen en het \"lyc\u00e9e technique general\" dat naast de beroepsopleidingen ook toegang verleent tot een studie aan een hogeschool. De overigen, een derde van de leerlingen, kiezen voor het \"lyc\u00e9e classique\" (het gymnasium), dat na zeven jaar leidt tot het \"dipl\u00f4me de fin d\u2019\u00e9tudes secondaires\" en toegang tot de universiteit geeft.\nIn verschillende steden (Luxemburg-stad en Esch-sur-Alzette) zijn er middelbare beroepsopleidingen op allerhande gebied. Van zorg tot techniek en van mode tot horeca. Dit is vergelijkbaar met het MBO in Nederland.\nIn Luxemburg is er een conservatorium, het \"Conservatoire de musique de la Ville de Luxembourg\" en een \"FOM-Hochschule\" voor business, marketing en techniek.\nZiekenhuizen verzorgen op hbo-niveau opleidingen op het gebied van verpleegkunde, laborant en andere disciplines.\nDaarnaast fungeert de hierna genoemde universiteit ook als hogeschool op bachelorniveau voor verschillende vakgebieden.\nIn Luxemburg bestaat sinds 2003 een universiteit, de Universiteit Luxemburg, waar studies te volgen zijn in de natuurwetenschappen, techniek, biomedische wetenschappen, rechten, economie en in de sociale en pedagogische wetenschappen. De universiteit herbergt studenten uit de hele wereld, kent een uitgebreide campus, verschillende vestigingen in de stad en genereert een actief studentenleven in Luxemburg-stad. Alle bachelor- en masterstudies zoals vermeld zijn aan deze universiteit te volgen en te voltooien.\nCultuur.\nTradities en feestdagen.\nVan eind augustus tot begin september vindt het Schueberfouer plaats, een belangrijke jaarmarkt in de wijk Limpertsberg in de stad Luxemburg, die zijn oorsprong vindt in de 14e eeuw. Met \u00c9maischen, het traditionele Emmausfeest op Tweede Paasdag trekken mensen naar het plein bij de vismarkt om daar de alleen op deze dag verkrijgbare keramiekpijpen in vogelvorm te verkrijgen, de P\u00e9ckvillchen. Op Invocabit, de eerste zondag van de Veertigdagentijd, wordt in veel plaatsen het Buergbrennen gevierd, waarbij een groot vuur gemaakt wordt en symbolisch de winter wordt verbrand. Er op dat moment ook kermis op de Glacis, een plein dicht bij Limpertsberg.\nHet belangrijkste religieuze feest in Luxemburg is het Octaaffeest dat van de derde tot de vijfde zondag na Pasen gevierd wordt en waarbij Maria, beschermheilige van Luxemburg, aanbeden wordt. Tijdens het feest is er een jaarmarkt, de Oktavm\u00e4ertchen, op de Knuedler, een plein in de stad Luxemburg. De Processie van Echternach is een religieuze processie die ieder jaar op de dinsdag na Pinksteren plaatsvindt. De deelnemers springen hierbij op een polkamelodie in rijen door de stad tot aan de Sint-Willibrordusbasiliek met het graf van de heilige Willibrord.\nNational Feierdaag is de nationale feestdag van Luxemburg en vindt plaats op 23 juni, vijf maanden na de geboortedag van groothertogin Charlotte (1896-1985). Andere nationale feestdagen in Luxemburg zijn Nieuwjaarsdag (1 januari), Eerste en Tweede Paasdag (\u00c9maischen), Dag van de Arbeid (1 mei), Hemelvaart, Eerste en Tweede Pinksterdag, Maria Hemelvaart (15 augustus), Allerheiligen (1 november) en eerste en tweede kerstdag (25 en 26 december).\nMusea en werelderfgoed.\nLuxemburg kent diverse musea waarvan de meeste zich bevinden in de hoofdstad. Hieronder vallen het natuurhistorisch museum Mus\u00e9e national d'histoire naturelle (MNHN), het museum voor kunstvoorwerpen uit de Luxemburgse geschiedenis Mus\u00e9e National d'Histoire et d'Art (MNHA) en het museum voor moderne kunst Mus\u00e9e d'Art Moderne Grand-Duc Jean (Mudam). Het Nationales Milit\u00e4rgeschichtliches Museum (Frans: Mus\u00e9e national d'histoire militaire, MHNM) in Diekirch staat bekend om zijn weergave van de Slag om de Ardennen.\nDe binnenstad van de stad Luxemburg staat sinds 1994 op de werelderfgoedlijst van de UNESCO vanwege het historische belang van haar verdedigingswerken en oude wijken. De stad was tweemaal in de geschiedenis culturele hoofdstad van Europa. De eerste maal was in 1995 en de tweede maal in 2007 toen het grensoverschrijdende gebied van het Groothertogdom Luxemburg, het Rijnland-Palts en het Saarland in Duitsland, de Franstalige en Duitstalige regio's in Belgi\u00eb en de Lotharingen in Frankrijk alle als zodanig werden aangemerkt. Het evenement was een poging om de mobiliteit en uitwisseling van idee\u00ebn te promoten en daarmee fysiek, psychologisch, artistiek en emotioneel de grenzen te overschrijden.\nSchilderkunst, fotografie en film.\nHet land heeft een aantal internationaal bekende kunstenaars voortgebracht zoals de schilders Joseph Kutter en Michel Majerus alsook de fotograaf Edward Steichen. De The Family of Man-tentoonstelling van Steichen is permanent ondergebracht in Clervaux en is op UNESCO's werelderfgoedlijst voor documenten geplaatst.\nDe Luxemburgse filmindustrie is zeer klein en er komen dan ook zelden films in het Luxemburgs uit. Eentje ervan is de speelfilm \"Perl oder Pica\" uit 2006 van Pol Cruchten. Wel zijn er diverse buitenlandse filmproducties geweest die Luxemburg als decor hebben gebruikt. Hieronder vallen \"Girl with a Pearl Earring\" uit 2003 met Scarlett Johansson en de met drie Oscars genomineerde film \"Shadow of a Vampire\". Internationaal bekende Luxemburgse acteurs zijn onder andere Andr\u00e9 Jung en Thierry van Werveke. Deze laatste vertolkte de rol van Henk in de film \"Knockin' on Heaven's Door\". De Luxemburgse regisseur Andy Bausch is ook in Duitsland bij diverse series en televisiefilms actief.\nLiteratuur.\nVanwege het feit dat de grenzen van Luxemburg in de loop der tijd gewijzigd zijn en doordat er drie verschillende talen gesproken worden, is het moeilijk te bepalen wat precies deel uitmaakt van de Luxemburgse literatuur. Uit de periode voor het Verdrag van Londen (1839) is daarom weinig Luxemburgse literatuur aan te wijzen. Wel is van rond 1290 de in het Oudluxemburgs geschreven Codex Mariendalensis bekend. Dit is een gedicht over Yolande van Vianden en is waarschijnlijk geschreven door de monnik Hermann von Veldenz. Uit latere tijd is de \"Historia Luxemburgensis\", een beschrijving van de geschiedenis van Luxemburg, die geschreven is door de in 1544 in Leuven geboren abt Johannes Bertelius.\nIn de 19e eeuw werd de Luxemburgse literatuur gedomineerd door de drie bekende klassieke schrijvers Michel Lentz (1820\u20131893), Edmond de la Fontaine (1823\u20131891) en Michel Rodange (1827\u20131876). Lentz staat vooral bekend om het schrijven van het Luxemburgse volkslied Ons Heemecht, hij schreef daarnaast ook diverse andere (patriottische) gedichten. Edmond de la Fontaine staat beter bekend onder zijn pseudoniem Dicks en wordt gezien als de grondlegger van het theater in het Luxemburgs. Rondange ten slotte schreef onder andere de fabel \"Renert oder de Fuu\u00df am Frack an a Ma\u2019ansgr\u00eb\u00dft\" dat gebaseerd is op Goethes \"Reineke Fuchs\".\nDe dichter, politicus en grootindustrieel Caspar Mathias Spoo (1837\u20131914) was behalve schrijver ook de vader van het socialisme in Luxemburg. Een bekend Luxemburgse schrijver uit de 20e eeuw is Lex Jacoby. Hij debuteerde in 1952 met \"Die Sehnsucht des Schamanen\" een verzameling gedichten en korte po\u00ebtische verhalen. Naast po\u00ebzie schreef hij ook diverse reisverhalen en romans. Zijn werken zijn vooral in het Duits, of in het Frans. Andere 20e-eeuwse Luxemburgse schrijvers zijn Fernand Hoffmann (1929\u20132000), Adolf Berens (1880\u20131956), Roger Manderscheid (1933), Josy Braun (1938), Jhemp Hoscheit (1951) en de politicus Albert Borschette (1920\u20131976). Lucien Czuga en Roger Leiner zijn de bedenkers van de in Luxemburg populaire, op Superman gebaseerde stripfiguur De Superjhemp.\nMuziek.\nWat voor de literatuur geldt, geldt in zekere zin ook voor de muziek: er zijn voor 1900 weinig componisten te noemen, al heeft het land wel een aantal componisten voortgebracht, waaronder Helen Buchholtz.\nBuiten Luxemburg hebben de Luxemburgse bands nog weinig bekendheid verworven, in het land zelf hebben ze de laatste jaren wel meer aan populariteit gewonnen. Een van hen is de band Eternal Tango. Klassieke muziek staat in Luxemburg hoog aangeschreven. Het Orchestre Philharmonique du Luxembourg (het voormalige RTL Symfonieorkest) en het Musique militaire grand-ducale (L\u00ebtzebuerger Milit\u00e4rmusek) zijn orkesten van belang. Bovendien heeft Luxemburg diverse solisten voortgebracht die met de Solistes Europ\u00e9ens onder leiding van Jack Martin H\u00e4ndler optreden.\nLuxemburg won vijf keer het Eurovisie Songfestival. Altijd gebeurde dat met artiesten die niet in het land geboren waren. In 1961 werd gewonnen door Jean-Claude Pascal, in 1965 door France Gall, in 1972 door Vicky Leandros, in 1973 door Anne-Marie David en in 1983 door Corinne Hermes. Sinds de laatste Luxemburgse deelname, in 1993 met Modern Times, doet het land niet meer mee aan het liedjesfestijn, omdat openbare omroep over onvoldoende financi\u00eble beschikt voor de kosten van de organisatie, indien er weer zou worden gewonnen.\nGastronomie.\nTypisch Luxemburgse gerechten zijn \"Judd mat Gaardebounen\" (gerookt varkensvlees met tuinbonen), \"Bouneschlupp\" (bonensoep met aardappels) en de zogenaamde \"Kniddelen\" (grote kn\u00f6dels bestaande uit meel, water, ei en zout). Luxemburgse nagerechten zijn \"Quetschentaart\" (pruimentaart) en \"Omelette souffl\u00e9e au kirsch\" (luchtige omelet met kirsch). De gebakken vis uit de Moezel en de S\u00fbre is in Luxemburg een specialiteit. Een andere specialiteit is \"Kachk\u00e9is\", gekookte kaas die vaak met kruiden verfijnd wordt.\nDe wijnbouw in Luxemburg vindt plaats langs de zuidoostgrens van het land. Het zijn overwegend lichte, frisse witte zomerwijnen. Er worden ook veel mousserende wijnen gemaakt.\nVolgens het Guinness Book of Records van 2008 wordt in Luxemburg de meeste alcohol per hoofd van de bevolking geconsumeerd. In 2003 kwam het alcoholgebruik neer op 12,6 liter pure alcohol per inwoner per jaar. Dit zijn echter vooral statistische gegevens en ze liggen waarschijnlijk ver af van de werkelijkheid aangezien veel alcohol gekocht wordt door Belgen, Fransen en Duitsers van over de grens, die vanwege de lagere belastingen in Luxemburg daar hun alcoholische producten kopen. Om dezelfde reden liggen ook de tabak- en benzineverkoop per inwoner extreem hoog.\nSport.\nDe meest beoefende sport in Luxemburg is voetbal, dat alleen op amateurniveau gespeeld wordt. Soms is er deelname in Europa; zoals de F91 Dudelange aan de Europa League in 2018/19. De enige professionals in het Luxemburgs voetbalelftal zijn Mario Mutsch, Gilles Bettmer en Aur\u00e9lien Joachim. Het mannenelftal staat op de 95e plaats (oktober 2020) van de FIFA-wereldranglijst en het dameselftal op de 119e plaats (oktober 2020). De hoogste competitie in het land heet de Nationaldivisioun. De wedstrijden van het nationale elftal vinden plaats in het Stade Josy Barthel. De nationale voetbalbond van Luxemburg is de F\u00e9d\u00e9ration Luxembourgeoise de Football (FLF).\nDe succesvolste sport in Luxemburg is het wielrennen. Zo won er vijfmaal een Luxemburger de Tour de France: Fran\u00e7ois Faber in 1909, Nicolas Frantz in 1927 en 1928, Charly Gaul in 1958 en Andy Schleck in 2010, na diskwalificatie van Alberto Contador. Bekende wielrenners van na 2000 zijn Jempy Drucker, Ben Gastauer, Beno\u00eet Joachim, Bob Jungels, Kim Kirchen en de broers Andy en Fr\u00e4nk Schleck. Luxemburg heeft al een hele tijd een continentale wielerploeg, Team Differdange-Losch. Sinds 2011 heeft het land ook een World Tour-ploeg: Team Leopard-Trek. De Ronde van Luxemburg is een meerdaagse wielerwedstrijd die jaarlijks in Luxemburg wordt verreden.\nDe medaillespiegel van Luxemburg op de Olympische Spelen bevat twee gouden medailles, beide behaald in de atletiek. Michel Th\u00e9ato behaalde bij de Olympische Zomerspelen van 1900 goud op de marathon en Josy Barthel won in 1952 bij de Spelen in Helsinki goud op de 1500 meter. De medaille van Th\u00e9ato staat echter officieel op naam van Frankrijk in plaats van Luxemburg, omdat men lang gedacht heeft dat hij een Fransman was. De enige andere medaille die Luxemburg ooit op de Zomerspelen gehaald heeft, was de zilveren medaille op de Spelen van 1920 bij het gewichtheffen. Het beste resultaat op de Olympische Winterspelen zijn de twee zilveren medailles van Marc Girardelli bij het alpineski\u00ebn op de Winterspelen van 1992.\nBekende Luxemburgse sporters zijn verder de proftennissers Gilles M\u00fcller, Mandy Minella en Claudine Schaul en de schaakgrootmeester Alberto David.\nMedia en communicatie.\nKranten en tijdschriften.\nLuxemburg heeft een divers perslandschap met een gezamenlijke oplage van ongeveer 160.000 kranten. De grootste krant van het land is de op christendemocratische grondslag liggende \"Luxemburger Wort\" met een oplage van 75.000 exemplaren (2005). Andere kranten zijn het aan de vakbond OGBL gelieerde \"Tageblatt\", het liberale \"L\u00ebtzebuerger Journal\", het communistische \"Zeitung vum L\u00ebtzebuerger Vollek\" en de gratis krant \"Point24\". Daarnaast zijn er nog de weekbladen \"woxx\" en \"d'L\u00ebtzebuerger Land\". Belangrijke weekbladen zijn het satirische \"Den neie Feierkrop\", het boulevardblad \"L\u00ebtzebuerger Privat\" en de magazines \"T\u00e9l\u00e9cran\" en \"Revue\". De meeste kranten en tijdschriften in Luxemburg zijn meertalig, de artikelen zijn overwegend in het Duits. Er zijn echter ook een paar geheel Franstalige kranten: \"Le Jeudi\", \"La Voix du Luxembourg\", \"Le Quotidien\" en de gratis krant \"l'essentiel\".\nRadio en televisie.\nVanwege de soepele mediawetgeving hebben een flink aantal televisie- en radiostations zich in Luxemburg gevestigd, waarvan die van de RTL Group, Europa\u00b4s grootste tv- en radioproductiebedrijf, het bekendste zijn. In Luxemburg is ook SES Astra gevestigd, een belangrijke satellietdienst in onder andere Duitsland en Groot-Brittanni\u00eb.\nEen beperkt aantal televisiezenders richt zich specifiek op de Luxemburgse markt en deze zenden dan ook in het Luxemburgs uit. Het grootse marktaandeel hiervan heeft RTL T\u00e9l\u00e9 L\u00ebtzebuerg. Andere zenders zijn: RTL Zwee, .dok (Den Oppene Kanal), Luxe TV, de parlementszender Chamber TV en het regionale Nordliicht TV. De RTL Group heeft verder nog diverse andere kanalen die zich richten op het buitenland, die hun licentie in Luxemburg hebben liggen. Hieronder vallen het op Walloni\u00eb richtende Club RTL, Plug RTL en RTL TVI; het op Nederland richtende RTL 4, RTL 5, RTL 7 en RTL 8 en het op Frankrijk richtende RTL9.\nLuxemburg heeft een divers aantal radiozenders, waarvan RTL Radio L\u00ebtzebuerg de bekendste is. Andere radiostations zijn Eldoradio, DNR (Den Neie Radio), Radio LRB, het Portugeestalige Radio Latina en het culturele Radio 100,7. Het Duitstalige RTL Radio richt zich behalve op Luxemburg ook op de aangrenzende regio\u2019s in Duitsland. Verder was er in Luxemburg tot december 1992 het internationale Radio Luxembourg gevestigd.\nTelefonie en internet.\nIn Luxemburg zijn er ruim 360.000 telefoonaansluitingen. Het internationale voorkiesnummer is +352. Er zijn geen netnummers. Daarnaast zijn er ruim 707.000 gsm-aansluitingen (2008). De aanbieders zijn LUXGSM (dochteronderneming van post- en telecommunicatiebedrijf P&amp;TLuxembourg), Tango (dochteronderneming van Proximus Groep) en Orange (zusterbedrijf van Mobistar). Met 141 gsm-aansluitingen per 100 inwoners staat Luxemburg qua gebruik op de eerste plaats in de wereld.\nIn Luxemburg heeft volgens RTL T\u00e9l\u00e9 L\u00ebtzebuerg in september 2014 ruim 95,5% van alle woningen internet, waarmee ook het aantal internetaansluitingen per inwoner tot de hoogste ter wereld behoort."}
{"id": "4531", "revid": "873027", "url": "https://nl.wikipedia.org/wiki?curid=4531", "title": "Chloorchemie", "text": "Chloorchemie wordt gekenmerkt door de neiging van het element chloor om de oxidatietoestand -I aan te nemen. In combinatie met een sterkere oxidator dan chloorgas zelf zoals dizuurstof en difluor kan het echter ook toestanden +I,+III, +V en +VII aannemen. Alle chloorverbindingen, behalve het chloride-ion, zijn zeer sterke oxidatoren. De oxozuren en zouten daarvan, maar ook de chlooroxiden zijn daarom zeer brandbevorderend.\nOxidatietoestand -I.\nIn deze oxidatietoestand komt chloor alleen voor als chloride. Het atoom heeft daarbij formeel \u00e9\u00e9n elektron opgenomen.\nDeze toestand is ook de meest voorkomende vorm waarin chloor in de natuur wordt aangetroffen.\nDichloor is een vrij sterke oxidator en met vele metalen reageert het dan ook als zodanig en vormt een chloride. Bijvoorbeeld met magnesium:\nMetaalchloriden zijn in het algemeen goed oplosbare zouten. Zilverchloride is een uitzondering. Dit chloride wordt gebruikt in de fotografie.\nMet diwaterstof reageert chloorgas tot het covalent gebonden gas waterstofchloride HCl, dat in water volledig ioniseert en zo een sterk zure oplossing vormt. Uit de reactie van metalen en basen met de oplossing of het gas ontstaan ook chloriden.\nNiet-metaalchloriden bestaan meestal uit covalente bindingen. Enkele voorbeelden : koolstoftetrachloride, fosfortrichloride, boortrichloride.\nOxidatietoestand +I.\nBij het oplossen van chloorgas in een base zoals NaOH ontstaat via een auto-redoxreactie het hypochloriet-ion (OCl\u2212), dat beschouwd kan worden als de combinatie van een Cl+ en een O2\u2212 ion. Natriumhypochloriet is in oplossing een zeer sterk oxiderend, vandaar dat het een goed bleekmiddel is.\nOplossingen van natriumhypochloriet worden in het huishouden gebruikt als bleekloog. Wanneer er sterke zuren zoals zoutzuur aan toegevoegd worden komt er chloorgas vrij door vorming van waterstofhypochloriet (onderchlorigzuur HClO), dat onstabiel is en ontbindt onder atmosferische omstandigheden.\nOxidatietoestand +III.\nDeze toestand bestaat chloor alleen in gebonden vorm in een molecuul of ion:\nOxidatietoestand +IV.\nE\u00e9n enkel voorbeeld van een verbinding waar chloor dit oxidatiegetal heeft is bekend: chloordioxide ClO2, een deeltje met een oneven aantal valentie-elektronen.\nHet wordt toegepast voor het bleken van houtpulp voor de papierindustrie en voor waterzuivering.\nOxidatietoestand +V.\nIn deze toestand komt waterstofchloraat, HClO3, (chloorzuur) voor. Het is een zeer sterk, oxiderend en instabiel zuur (soms stabiel mits de concentratie niet boven de 30% komt). Ook de zouten van dit zuur (de chloraten) zijn zeer krachtige oxidatoren. De eigenschappen van dit zuur en zijn zouten zijn ongeveer gelijk aan de chloorverbindingen met de oxidatietoestand van +VII. Chloraten reageren zeer heftig met bijna alle organische verbindingen en ook in het bijzonder met zwavel en rode fosfor. Het mengen met zwavel of fosfor en bijvoorbeeld kaliumchloraat levert potentieel gevaarlijke situaties op omdat het spontaan kan ontsteken of ontploffen. Om deze eigenschap worden deze stoffen wel veel gebruikt in pyrotechnische devices als oxidatiemiddel.\nOxidatietoestand +VII.\nIn deze toestand komt chloor alleen voor wanneer het omringd is door zuurstofatomen. Het vormt dan de verbinding waterstofperchloraat, HClO4, (perchloorzuur). Zouten van dit zuur zijn tevens krachtige oxidatoren. Ondanks de chemische verwantheid met chloraten zijn perchloraten wat stabieler. Ze reageren heftig met metaalpoeders en organische materialen. Ze zijn echter stabieler wanneer ze gemengd worden met zwavel en/of rode fosfor.\nHet perchloraation wordt vrij vaak toegepast als tegenion van kationen die anders niet in oplossing gaan.\nOxiden van chloor.\nEr is een vrij groot aantal oxiden bekend van chloor:\nFluoriden van chloor.\nEr is een drietal fluoriden bekend :\nOrganische chloorverbindingen.\nChloor kan via een radicaalmechanisme aan een alifatische koolwaterstof gesubstitueerd worden. Gechloreerde koolwaterstoffen, zoals tetrachloormethaan, chloroform, trichlooretheen enz. worden veel gebruikt als oplosmiddelen. Veel polymeren van alfatische koolwaterstoffen bevatten onder andere chloor als substidi\u00ebnt, bijvoorbeeld pvc, polyvinylchloride (polychlooretheen).\nOok is er een rijk spectrum aan aromatische koolwaterstoffen dat chloor als substidi\u00ebnt heeft. Bijvoorbeeld het pesticide DDT (dichloor-difenyl-trichloormethaan) is een verbinding van twee benzeen ringen met beide een chlooratoom en 3 chlooratomen met een centraal koolstofatoom. Ook komen er aromatische furaanverbindingen vrij die chloor bevatten. Bijna alle aromatische chloorkoolwaterstoffen zijn giftig alswel vermoedelijk carcinogeen.\nBij onvolledige verbranding van een chloorkoolwaterstof komen dikwijls zeer giftige dioxines vrij."}
{"id": "4532", "revid": "1179522", "url": "https://nl.wikipedia.org/wiki?curid=4532", "title": "Alkalimetaal", "text": "Een alkalimetaal is een element uit de eerste groep van het periodiek systeem, waartoe lithium, natrium, kalium, rubidium, cesium en francium behoren. Waterstof wordt echter niet tot de alkalimetalen gerekend, omdat waterstof slechts 1 elektron bezit en niet meer de chemische eigenschappen van een alkalimetaal vertoont. Van francium, een sterk radioactief element met een halveringstijd van 21,8 minuten voor de langstlevende isotoop, zijn eigenlijk te weinig gegevens bekend om te bepalen of het zich wel of niet als een alkalimetaal gedraagt.\nNaam.\nDe term alkalimetaal komt van het Arabische woord voor potas; \"al-qalyah\" (\u0627\u0644\u0642\u064e\u0644\u0652\u064a\u064e\u0629, \"as van planten\"). Potas is de oude benaming voor kaliumcarbonaat, dat gewonnen werd uit houtas. Door elektrolyse van gesmolten kaliumhydroxide, dat hij uit potas verkreeg, bereidde Sir Humphry Davy in 1807 voor het eerst het element kalium. Een verwijzing hiernaar vindt men in het Engels en Frans waarin kalium \"potassium\" wordt genoemd en in het Italiaans waarin het \"potassio\" heet.\nKenmerken.\nDe alkalimetalen hebben gemeen dat zij een elektronenconfiguratie van [X]ns1 hebben, waarin X een edelgas is. Dit betekent dat zij in de buitenste elektronenschil slechts \u00e9\u00e9n elektron in de s-orbitaal hebben. Dit heeft tot gevolg dat de alkalimetalen een vrij lage ionisatie-energie hebben, zodat zij gemakkelijk eenwaardig positieve ionen kunnen vormen om in de edelgasconfiguratie te komen. Hun hele chemische gedrag wordt daardoor beheerst; zij vormen dan ook gemakkelijk zouten met halogenen, zoals keukenzout (NaCl). Het zijn uitstekende reductoren en bijzonder onedel. Zij gaan gemakkelijk reacties aan met elektronegatieve elementen zoals zuurstof en jodium.\nAlkalimetalen zijn goede thermische en elektrische geleiders die wat betreft de elektrische geleiding van alle metalen het ideaal van een vrij-elektrongeleider met een parabolische band het dichtst benaderen.\nDe elementen lithium, natrium, kalium en rubidium zijn zachte, zilverwitte metalen met een typische metaalglans. Ze moeten vanwege de hoge reactiviteit met zuurstof onder olie of anderszins afgesloten van de lucht bewaard worden, maar zelfs onder olie raakt de buitenkant bij natrium al geoxideerd. De kleur kan dus alleen gezien worden wanneer het blokje wordt doorgesneden. Het buitenste elektron van cesium heeft door relativistische effecten, waardoor het elektron uit de s-orbitaal als gevolg van de lengtekrimp dichter op de kern komt te zitten, een lagere energie en een hogere ionisatie-energie. Dit effect veroorzaakt een goudgele glans die ook bepalend is voor de kenmerkende kleur van goud.\nVoorkomen.\nGeen van de alkalimetalen komt in de natuur als gedegen element voor op aarde. Dit komt door de hoge reactiviteit. Wanneer zij in aanraking komen met lucht, vormen zij gelijk oxiden met de aanwezige zuurstof. Alkalimetalen reageren sterk exotherm met water onder vorming van een alkalihydroxide en waterstof. De alkalimetalen komen wel voor in zouten, voornamelijk van natrium en kalium.\nNatrium komt vooral voor in keukenzout (NaCl), het meest voorkomende zout op Aarde, waarvan er grote zoutbronnen bestaan, maar ook in zee (hoewel een stuk onzuiverder). Kalium komt voor in sylviet (KCl), sylviniet (een mengsel van KCl en NaCl), en carnalliet (KCl \u00b7 MgCl2 \u00b7 6 H2O). Natrium en kalium worden ook gewonnen uit andere mineralen, zoals borax en chilisalpeter, waar zij een bijproduct vormen bij de productie van bijvoorbeeld boor of stikstofverbindingen.\nIn tegenstelling tot natrium en kalium komen lithium, rubidium en cesium nauwelijks voor. Wanneer zij toch voorkomen, is dat in silicaat-mineralen.\nGebruik.\nVan de alkalimetalen vindt natrium de meeste toepassingen, meestal in een verbinding. Zo is NaCl (keukenzout) een veel gebruikte stof (210 megaton in 2000), vooral in de chlooralkali-industrie en voor het ijsvrij houden van de wegen. NaOH (natriumhydroxide) (opgelost in water vormt het een zeer sterke base (NaOH(aq)) vindt veel toepassing in de synthese van organische chemicali\u00ebn, anorganische chemicali\u00ebn, de papierindustrie, zeepproductie, waterzuivering en aluminiumproductie. Natronloog, een waterige oplossing van natriumhydroxide, is de meestgebruikte sterke base.\nHet metaal natrium vindt onder andere toepassing in oplaadbare batterijen. Hier reageert de natrium met zwavel tot Na2Sn. Ook lithium wordt gebruikt in batterijen, waarvoor het zeer geschikt is door de grote negatieve standaardelektrodepotentiaal, en wordt gebruikt in batterijen voor camera's in combinatie met ijzer(II)sulfide.\nReacties.\nAlkalimetalen reageren heftig met zuurstofgas, maar reageren nog heftiger met water. Bij de reactie met water ontstaat namelijk MOH (M = alkalimetaal), H2 en warmte. De waterstof kan hierdoor ontbranden, waardoor de algehele reactie nog heftiger wordt. Door de hoge reactiviteit van alkalimetalen met water wordt natrium nog weleens gebruikt als droogmiddel (wateronttrekkend middel) voor koolwaterstoffen en ethers. Wanneer het natrium immers onaangetast blijft in de koolwaterstof, bevindt er zich geen water meer in. Wanneer een alkalimetaal reageert met een element uit de 17e groep van het periodiek systeem (een halogeen), noemen we het resultaat een alkalihalogenide.\nDe metalen reageren niet alleen met water, maar ook met andere verbindingen van waterstof en zuurstof, zoals OH-functies die gevonden worden in stoffen als methanol en ethanol. Met eventuele resten natrium moet na een reactie dan ook zeer zorgvuldig worden omgegaan, en meestal worden deze resten dan ook afgeblust, met zuivere ethanol of isopropanol. In het laatste geval ontstaat dan NaOCH(CH3)2. Deze reactie verloopt minder heftig, en is dan ook wat veiliger.\nElementen.\nDe elementen in deze groep zijn in het periodiek systeem hieronder gekleurd."}
{"id": "4534", "revid": "66116859", "url": "https://nl.wikipedia.org/wiki?curid=4534", "title": "Egyptisch scheppingsverhaal", "text": "Er bestaan verschillende scheppingsverhalen in Egypte. Elk groot religieus centrum had zo zijn mythe. Hierbij werd de 'lokale' god centraal gesteld en voorgesteld als de schepper van het universum. Waarschijnlijk zullen er bepaalde mythes meer verspreid zijn dan andere, maar we kunnen onmogelijk zeggen welke de belangrijkste was.\nScheppingsverhalen.\nScheppingsverhaal van Memphis.\nDeze mythe is bewaard gebleven op de \"Shabakasteen\", een zwarte granieten plaat gemaakt door koning Shabaka in de 25e dynastie van Egypte, die zich nu bevindt in het British Museum. De god Ptah, die centraal stond in Memphis had zichzelf voortgebracht en schiep alles door het in zijn hart te bedenken en dan luidop uit te spreken. In Egypte dacht men dat het hart de plaats was voor het bewustzijn en het uitspreken toont het geloof in de magische krachten die woorden konden hebben. Hij schiep eerst de goden en dan de tempels. De goden konden daar wonen en Ptah maakte beelden uit hout, klei en steen als lichaam voor hun ka. Hierin zien we het geloof dat een beeld een ziel kon bewaren (denk vb. aan de ka-beelden). Daarna schiep god de mensen en dieren door hun naam te noemen.\nScheppingsverhaal van Hermopolis Magna.\nHermopolis Magna bevond zich in Midden-Egypte en was het cultuscentrum voor de god Thot waar hij samen met een achteenheid, de Ogdoade van Hermopolis, werd ge\u00eberd. Het scheppingsverhaal is gebaseerd op de verschijnselen in de natuur, wat blijkt uit het volgende verhaal:\nIn het begin bestond er niks, er was duisternis en de oerwateren. Hierin leefden de vier paren oergoden waarvan de mannelijke soms als kikkers worden voorgesteld, de vrouwelijke als slangen.\nDe kikkers vormden een hoge energie eruptie en het begin van de schepping. Er verscheen een oerheuvel Benben (Eiland van Vlam) uit de oeroceaan Noen en daarop plaatste de god Thot een ei; het ei barstte open en de zon verscheen eruit als een gans en ze rees naar de hemel.\nDe Egyptenaren hadden heel goed naar de natuur gekeken. Iedere keer als de Nijl overstroomde ontstonden er weer eilandjes waar het eerste leven op begon in de vorm van kikkers of andere dieren.\nVolgens een andere versie verscheen de scheppergod uit een grote lotusbloem die op het water dreef.\nScheppingsverhaal van Elephantine.\nDe stad Elephantine bevindt zich in het huidige Aswan en ze was het cultuscentrum van Chnoem. De scheppingsmythe staat in de muren van de tempel van Esna in Boven-Egypte.\nDe god Chnoem schiep alle mensen en dieren van klei. Hij maakte ze op zijn pottenbakkersschijf. Door de botten van de mens liet hij bloed stromen en hij legde een huid over het lichaam. Dan bracht hij de longen, het spijsverteringsstelsel, de wervels en de voortplantingsorganen aan. Daarna zorgde hij ervoor dat de mens zich kon voortplanten.\nScheppingsverhaal van Heliopolis.\nHet scheppingsverhaal van Heliopolis komt voor op een papyrus uit de late tijd, te midden van een aantal bezweringen van de boze geest Apophis, de slang. De papyrus werd in 1861 (of een jaar later) door Rhind uit de handen van de Britse consul in Luxor ontvangen als een gift. Mustafa Aghs had het document verkregen uit de bewaarplaats van koninklijke mummies in Deir-el-Bahari. Er zijn ook een aantal verwijzingen naar het verhaal uit de piramideteksten van Unas.\nEr zijn een aantal overeenkomsten met Spreuken 8:22 en volg.\nIn den beginne was er alleen de Heer van de Uiterste Grenzen, Neb-er-Djer, die in een vormeloos heelal, de oeroceaan Nu, woonde. In dit heelal waren alle latere dingen al in beginsel aanwezig, maar zij waren nog in een staat van hulpeloosheid. Neb-er-Djer begon ernaar te verlangen daar verandering in te brengen en nam daarom de vorm van de schepper, Kheperi, aan door deze naam te uiten. De naam Kheperi wordt gespeld met de scarabeehi\u00ebroglief en deze kever was daarom heilig. Hij verwees immers naar de ene schepper. Anders dan in latere monothe\u00efstische religies was Kheperi geen god die zich veel met zijn schepselen bemoeide. Hij liet dat over aan de goden die hij later schiep.\nHet eerste dat Kheperi schiep was vaste grond onder zijn voeten. Hij deed dat in On (Heliopolis), opnieuw door Orde (Ma\u00e4t) aan te brengen in zijn gedachten (zijn hart) en een woord uit te spreken. Daarna had hij gemeenschap met zijn eigen vuist en zo schiep hij Shu en Tefnut, de god van de droge lucht (gas, atmosfeer) en de godin van het vochtig principe (vloeistof). Zo was de eerste drie\u00ebenheid een feit.\nShu en Tefnut hadden gemeenschap en hun kinderen waren Geb, de aardgod en Nut de hemelgodin. Zolang het donker was lag Nut in de armen van Geb en zo werd het volgende godengeslacht geboren, namelijk Osiris, Seth, Isis en Nephthys. Al voor zij geboren werden waren Osiris en Isis man en vrouw en zo werd ook hun zoon Horus geboren (hoewel dat volgens andere mythes veel later gebeurde). Seth en Nephthys hadden (volgens een ander verhaal) ook een zoon, de jakhalsgod Inpu (Anubis).\nAan Osiris schonk Kheperi een bijzondere gave. Hij was van gelijke substantie als zijn overgrootvader en daarmee de vleesgeworden schepper. (Later zou hij uit de dood herrijzen en de redder der mensheid worden.)\nHet oog van Kheperi is de zon Ra, maar er gebeurde een ramp waardoor het licht van de zon gedoofd werd. Daarom schiep Kheperi een tweede oog, de maan, en gaf het de macht over planten, bomen en gewassen.\nDe mensheid ten slotte ontstond uit de tranen die Kheperi plengde en zij waren dus de scheppers directe afstammelingen, de kinderen gods, niet een product van de aarde."}
{"id": "4535", "revid": "231402", "url": "https://nl.wikipedia.org/wiki?curid=4535", "title": "1194", "text": "Het jaar 1194 is het 94e jaar in de 12e eeuw volgens de christelijke jaartelling."}
{"id": "4537", "revid": "231402", "url": "https://nl.wikipedia.org/wiki?curid=4537", "title": "876", "text": "Het jaar 876 is het 76e jaar in de 9e eeuw volgens de christelijke jaartelling."}
{"id": "4539", "revid": "68338213", "url": "https://nl.wikipedia.org/wiki?curid=4539", "title": "Prix Renaudot", "text": "De Prix (Th\u00e9ophraste) Renaudot is een van de vijf grote prijzen in de Franse literatuur. De winnaar wordt jaarlijks in november bekendgemaakt, gelijktijdig met de uitreiking van de Prix Goncourt.\nGeschiedenis.\nDe prijs werd in 1926 (sommige bronnen zeggen 1925) ingesteld door tien journalisten, die kritiek hadden op de gang van zaken rond de \"Prix Goncourt\" en diende om de vermeende foute keuzes daarvan te corrigeren door het maken van een alternatieve keuze. De jury bestaat nog altijd uit leden van de pers.\nDe prijs werd genoemd naar Th\u00e9ophraste Renaudot, wonderkind en lijfarts van koning Louis XIII en bevriend met kardinaal Richelieu. Een van zijn verdiensten was de bevordering van de vrije pers.\nAan de prijs is geen geldbedrag verbonden, maar de eer is groot. De winnaar krijgt een uitnodiging om aan te zitten aan het feestelijke ontbijt het jaar daarop.\nEr bestaat tevens een \"Prix Renaudot de l'essai\", een \"Prix Renaudot du livre de poche\" en een \"Prix Renaudot des lyc\u00e9ens\" (zie onderin)."}
{"id": "4540", "revid": "728338", "url": "https://nl.wikipedia.org/wiki?curid=4540", "title": "Prix Goncourt", "text": "De Prix Goncourt is een van de twee belangrijkste, zo niet de belangrijkste van de Franse literatuurprijzen. De prijs wordt jaarlijks in november toegekend door de \"Acad\u00e9mie Goncourt\" (officieel de \"Soci\u00e9t\u00e9 Litt\u00e9raire des Goncourt\"), tegelijk met de Prix Renaudot. De Acad\u00e9mie bestaat officieel sinds 19 januari 1903. De prijs werd bij testamentaire beschikking ingesteld door Edmond de Goncourt (1822-1896), ter nagedachtenis aan zijn jong gestorven broer Jules (1830-1870).\nDe prijs wordt toegekend aan het \"verbeeldingsvolste proza\" van elk jaar. De winnaar krijgt het symbolische bedrag van 10 euro. Door het winnen van de prijs krijgt de verkoop een enorme stimulans. Een boek dat de Prix Goncourt gewonnen heeft wordt gemiddeld 400.000 keer verkocht.\nDe Acad\u00e9mie Goncourt kent ook enkele bijkomende prijzen toe, de \"Goncourt de la Nouvelle\" (sinds 1977), de \"Goncourt de la Biographie Edmonde Charles-Roux\" (sinds 1980), de \"Goncourt de la Po\u00e9sie Robert Sabatier\" (sinds 1985), de \"Goncourt du Premier Roman\" (sinds 1991) en de \"Goncourt des d\u00e9tenus\" (sinds 2022). Voor leerlingen aan het einde van de middelbare school is er de Prix Goncourt des lyc\u00e9ens (sinds 1988).\nChoix Goncourt internationaux.\nSinds 1998 is er ook een \"Choix Goncourt de la Pologne\", georganiseerd door het Frans Instituut in Krakau en toegekend door een jury bestaande uit studenten van de Franse afdelingen van universiteiten in heel Polen op basis van de lijst die in september is opgesteld door de Acad\u00e9mie Goncourt. Deze buitenlandse prijzen werden jaar na jaar en decennium na decennium talrijker zodat in 2024 al 40 Choix Goncourt prijzen worden toegekend aan schrijvers uit verschillende landen of regio's, waaronder sinds 2016 de \"Choix Goncourt de la Belgique\" onder auspici\u00ebn van de Acad\u00e9mie Goncourt, en georganiseerd door vertegenwoordigers van de Ambassade van Frankrijk in Belgi\u00eb, het Agence universitaire de la Francophonie, de Alliance fran\u00e7aise de Bruxelles-Europe en Passa Porta, het internationale literatuurhuis in Brussel. De Acad\u00e9mie Goncourt stelt een lijst samen van acht potenti\u00eble kandidaat-winnaars wiens geselecteerde werken vervolgens worden gelezen door een jury van tweehonderd studenten, zowel Franstalige als Nederlandstalige, van 17 Belgische universiteiten en hogescholen. Sinds 2021 wordt ook op gelijkaardige wijze de \"Choix Goncourt des Pays-Bas\" toegekend onder auspici\u00ebn van de Acad\u00e9mie Goncourt, en georganiseerd door AUF Europe occidentale, de boekhandel Le Temps Retrouv\u00e9 en het Institut fran\u00e7ais NL. De jury bestaat uit studenten van elf Nederlandse universiteiten en hogescholen."}
{"id": "4541", "revid": "8072", "url": "https://nl.wikipedia.org/wiki?curid=4541", "title": "Programmeertaal Perl", "text": ""}
{"id": "4542", "revid": "8072", "url": "https://nl.wikipedia.org/wiki?curid=4542", "title": "Programmeertaal PHP", "text": ""}
{"id": "4547", "revid": "75723", "url": "https://nl.wikipedia.org/wiki?curid=4547", "title": "Geb (mythologie)", "text": "Geb (Seb, Keb) is in de Egyptische mythologie de god van de aarde. Volgens het scheppingsverhaal was hij de zoon van de luchtgod Sjoe en de watergodin Tefnut.\nZijn zuster Noet de hemelgodin lag in zijn armen zolang het donker was en zo kregen zij kinderen Osiris, Isis, Seth en Nephthys. Hij behoorde tot de Enneade van Heliopolis\nHij was ook een vruchtbaarheidsgod en wordt meestal groen afgebeeld en in een menselijk lichaam met een fallus. Soms droeg hij de rode kroon, maar meestal had hij een gans op zijn hoofd. Vaak zie je hem liggend onder zijn zuster Noet. Aardbevingen worden ook aan hem toegeschreven als het 'gelach van Geb'.\nGeb ving de dode zielen van slechte mensen, zodat ze het hiernamaals niet in konden.\nMet Noet was hij de vader van Osiris, Isis, Seth en Nephthys. Met Renenutet was hij de vader van Nehebkau."}
{"id": "4548", "revid": "472715", "url": "https://nl.wikipedia.org/wiki?curid=4548", "title": "Prix M\u00e9dicis", "text": "De Prix M\u00e9dicis is een van de bekendere Franse literatuurprijzen, ingesteld in 1958 door Gala Barbisan en Jean-Pierre Giraudoux.\nDe prijs wordt jaarlijks toegekend, net als de Prix Femina op de eerste woensdag van november. Winnaar is de auteur van de naar het oordeel van de jury beste roman of vertelling, ofwel de samensteller/redacteur van de beste novellebundel die dat jaar werd uitgegeven en waarin een nieuwe literaire toon en/of stijl werd gebezigd.\nSinds 1995 bestaat er ook de 'Prix M\u00e9dicis \u00e9tranger' (voor een buitenlandse roman) en de 'Prix M\u00e9dicis de 'l'essai' (voor essays)."}
{"id": "4550", "revid": "66289812", "url": "https://nl.wikipedia.org/wiki?curid=4550", "title": "Prix Femina", "text": "De Prix Femina is een bekende Franse literatuurprijs, die jaarlijks wordt toegekend.\nBeschrijving.\nDe \"Prix Femina\", vaak ten onrechte gespeld als \"Prix F\u00e9mina\", werd in 1904 op initiatief van de Franse dichteres Anna de Noailles (1876-1933) ingesteld door 22 medewerksters van het tijdschrift \"Vie heureuse\" (later omgedoopt tot \"Femina\"). Hij was bedoeld als alternatief voor de Prix Goncourt, die toentertijd feitelijk alleen aan mannelijke auteurs werd toegekend. Indirect moest met de instelling van de prijs bovendien de literaire sectie van \"Vie heureuse\" nieuw leven worden ingeblazen.\nDe Prix Femina wordt ieder jaar toegekend door een geheel uit vrouwen bestaande jury, meestal (maar niet uitsluitend) aan vrouwelijke auteurs. Hij kan zowel voor proza als po\u00ebzie worden verleend. Sinds 1985 wordt tevens de \"Prix Femina \u00e9tranger\" toegekend, die is bedoeld voor wat de jury beschouwt als de beste in het Frans vertaalde buitenlandse roman. In 2002 werd bovendien voor essays de \"Prix Femina Essai\" ingesteld. Bij het eeuwfeest van de prijs in 2004 werd aan Simon Leys een bijzondere prijs verleend, de \"Prix Femina du centenaire\".\nDe verschillende versies van de Prix Femina worden uitgereikt op de eerste woensdag van november, tegelijk met de Prix M\u00e9dicis, in \"Hotel Crillon\" in Parijs.\nIn 1995 ontving Jeroen Brouwers de \"Prix Femina \u00e9tranger\" voor \"Rouge d\u00e9cant\u00e9\", de Franse vertaling van \"Bezonken rood\"."}
{"id": "4551", "revid": "246910", "url": "https://nl.wikipedia.org/wiki?curid=4551", "title": "Prix Interalli\u00e9", "text": "De Prix Interalli\u00e9 is een Franse literatuurprijs, die in 1930 werd ingesteld door een dertigtal persmensen, ter bekroning van een roman, geschreven door een journalist. De prijs wordt jaarlijks uitgereikt in de maand november."}
{"id": "4552", "revid": "472715", "url": "https://nl.wikipedia.org/wiki?curid=4552", "title": "Grand Prix du roman de l'Acad\u00e9mie fran\u00e7aise", "text": "De Grand Prix du roman is een in 1914 opgerichte Franse literaire prijs die jaarlijks door de Acad\u00e9mie fran\u00e7aise wordt uitgereikt. Het opent traditioneel het seizoen van de Franse literaire prijzen. Samen met de Prix Goncourt is het een van de oudste en meest prestigieuze literaire prijzen in Frankrijk. De Acad\u00e9mie fran\u00e7aise reikt elk jaar meer dan 60 literaire prijzen uit en de \"Grand Prix du roman\" bekroont de beste individuele roman. "}
{"id": "4553", "revid": "246910", "url": "https://nl.wikipedia.org/wiki?curid=4553", "title": "Prix Aujourd'hui", "text": "De Prix Aujourd'hui is een Franse literatuurprijs. De prijs werd in 1962 ingesteld door enkele journalisten: Jacques Fauvet, Jean Ferniot, Andr\u00e9 Frossard, Pierre Rostini en Raymond Tournoux. Hij wordt uitgereikt voor een historisch of politiek werk dat handelt over de huidige periode. In 2012 - 2013 werd de jury voorgezeten door Jacques Julliard.\nIn de eerste halve eeuw van zijn bestaan, heeft de Prix Aujourd'hui prestigieuze werken bekroond van Franse auteurs, vaak met grote bekendheid. Een half dozijn werken van buitenlandse auteurs, in Franse vertaling gepubliceerd, werden eveneens bekroond, waaronder het oorspronkelijk in het Nederlands geschreven \"Congo. Een geschiedenis\". In 2013 bedroeg de geldprijs 45.000 euro."}
{"id": "4554", "revid": "147337", "url": "https://nl.wikipedia.org/wiki?curid=4554", "title": "Transmeta", "text": "Transmeta was een chipfabrikant uit de Verenigde Staten. Het bedrijf probeerde te concurreren op dezelfde markt waar ook Intel en AMD actief en bekend zijn, namelijk de PC-markt. \nTransmeta probeerde met name CPU's te maken die minder energie verbruiken en minder warmte opwekken. Dit heeft in bijvoorbeeld laptops het voordeel dat de batterij minder snel leegraakt.\nHet bedrijf verwierf onder computerliefhebbers enige faam, omdat het voordat het haar eerste product op de markt bracht, zeer geheimzinnig deed over wat het ontwikkelde. Dat het door een Microsoft-oprichter werd gerund en tegelijkertijd Linux-ontwikkelaar Linus Torvalds in dienst had, maakte de zaak voor de buitenwereld alleen maar geheimzinniger.\nDe Transmeta-processor is een simpelere processor qua aantal transistors dan de Intel-achtige x86's en haalt zijn (prijs/warmte/batterij-kosten-) voordeel uit het feit dat een groot deel van het rekenwerk in software wordt gedaan door middel van emulatie van de complexe x86-hardware. Dit betekent dat, net als bij de emulatie van de x86 eerder, door de zeer goede emulator van DEC's Alpha-hardware de code bij een eerste doorgang allereerst wordt ge\u00ebmuleerd, waarbij statistische gegevens worden verzameld, en wanneer het programma langer loopt, die gegevens worden gebruikt om het programma te vertalen naar de broncode van de Transmetaprocessor. \nDit is precies zoals de Alphaprocessor het ook deed bij een poging om mee te profiteren van de Intel-softwaremarkt. De Transmeta-processor verschilt hiervan doordat het de hardware van de x86 op het gebied van geheugenmanagement anders nadoet."}
{"id": "4555", "revid": "197120", "url": "https://nl.wikipedia.org/wiki?curid=4555", "title": "Prix des Cinq continents de la francophonie", "text": "De Prix des Cinq continents de la francophonie is een Franse literatuurprijzen, waarmee men nieuw talent wil aanmoedigen en tegelijk de wereldwijde literaire en culturele rijkdom van de Franse taal wil aantonen en stimuleren. Alleen auteurs van wie maximaal drie boeken zijn uitgegeven kunnen meedingen. \nDe prijs werd in 2000 ingesteld door de Franse overheidsinstelling \"Agence Intergouvernementale de la francophonie\" en bedraagt \u20ac 10.000, plus een jaar gratis promotie."}
{"id": "4558", "revid": "1338937", "url": "https://nl.wikipedia.org/wiki?curid=4558", "title": "Dmitri Mendelejev", "text": "Dmitri Ivanovitsj Mendelejev (Russisch: \u0414\u043c\u0438\u0442\u0440\u0438\u0439 \u0418\u0432\u0430\u043d\u043e\u0432\u0438\u0447 \u041c\u0435\u043d\u0434\u0435\u043b\u0435\u0435\u0432; ) (Tobolsk, West-Siberi\u00eb, 8 februari 1834 - Sint-Petersburg, 2 februari 1907) was een Russisch scheikundige, en de grondlegger van het huidige periodiek systeem; zie Geschiedenis van het periodiek systeem. Mendelejev stelde vast dat de elementen volgens een vast, terugkerend patroon van chemische eigenschappen zijn te rangschikken. Dit uitgangspunt maakte het voor hem mogelijk om het bestaan van nieuwe, nog onontdekte elementen inclusief hun eigenschappen, te voorspellen.\nBiografie.\nDmitri Mendelejev werd geboren in de Siberische stad Tobolsk, als jongste van de vijftien kinderen van Maria Dmitrievna Korniliev en Ivan Pavlovitsj Mendelejev. Op zijn veertiende, na de dood van zijn vader, ging Mendelejev naar het gymnasium in Tobolsk. In 1849 verhuisde de nu arme familie naar Sint-Petersburg, waar Dmitri zich in 1850 inschreef op de universiteit. Na zijn afstuderen werd bij hem tuberculose vastgesteld. Om hiervan te herstellen vertrok hij in 1855 naar de Krim, waar hij docent werd aan het gymnasium. In 1856 keerde hij volledig hersteld terug naar Sint-Petersburg.\nTussen 1859 en 1861 deed hij in Parijs onderzoek naar de dichtheid van gassen en werkte hij in Heidelberg aan de ontwikkeling van de spectroscoop, samen met Gustav Robert Kirchhoff. In 1863 keerde hij terug naar Rusland, waar hij in Sint-Petersburg hoogleraar in de chemie werd aan het Technologisch Instituut en de Universiteit. In datzelfde jaar trouwde hij met Feozva Nikitsjna Lasjeva.\nPeriodiek systeem der elementen.\nIn 1866 publiceerde John Newlands zijn \"Wet van de Octaven\". Mendelejev had aan een vergelijkbare theorie gewerkt. Op 6 maart 1869 gaf hij een formele presentatie aan het Russische Chemische Genootschap, met als titel \"Over de relaties tussen de eigenschappen van elementen en hun atoommassa's\", waarin hij beweerde:\nZonder dat Mendelejev het wist had Lothar Meyer op hetzelfde moment een bijna identieke periodieke tabel ontwikkeld. Mendelejev heeft echter in zijn tabel drie elementen gevonden die nog niet ontdekt waren, eka-silicium (germanium), eka-aluminium (gallium), en eka-borium (scandium), en voorspelde hun eigenschappen.\nMendelejev werd overal in Europa door wetenschappelijke organisaties ge\u00eberd. Toch waren zijn politieke activiteiten voor de Russische regering een bron van zorgen. Dit leidde op 17 augustus 1890 tot zijn vertrek van de Universiteit van St. Petersburg. In 1893 werd hij aangesteld als directeur van het Bureau voor Maten en Gewichten. In 1905 kreeg hij de Copley Medal.\nMendelejev stierf in Sint-Petersburg in Rusland. Het element mendelevium is naar hem vernoemd."}
{"id": "4560", "revid": "834954", "url": "https://nl.wikipedia.org/wiki?curid=4560", "title": "Johan Museeuw", "text": "Johan Museeuw (Varsenare, 13 oktober 1965) is een Belgisch voormalig wielrenner en veldrijder, beroeps van 1988 tot 2004. Museeuw behaalde 115 zeges, waarvan 113 op de weg. Hij was gespecialiseerd in het rijden van klassiekers en was op dat vlak een van de besten in de jaren 90. In 1996 werd hij wereldkampioen op de weg op zijn verjaardag, in het Zwitserse Lugano. Zijn bijnaam luidt de \"Leeuw van Vlaanderen\". Zijn dopinggebruik, dat na zijn carri\u00e8re aan het licht kwam, plaatste zijn overwinningen echter in een negatiever perspectief.\nMuseeuw won de twee wielermonumenten Ronde van Vlaanderen; 1993, 1995, 1998; en Parijs-Roubaix; 1996, 2000, 2002; elk driemaal. Hij werd drie keer eerste, drie keer tweede en twee keer derde in \"Vlaanderens Mooiste\". Deze prestatie is uniek in de wielersport. Hij is gedeeld recordhouder. Achiel Buysse, Fiorenzo Magni, Eric Leman, Tom Boonen, Fabian Cancellara en Mathieu van der Poel wonnen ook drie keer. In Parijs-Roubaix presteerden alleen Tom Boonen en Roger De Vlaeminck beter: ze wonnen de \"Koningin der Klassiekers\" viermaal. In eendagskoersen als Kuurne-Brussel-Kuurne; 1994, 1997; de Omloop Het Volk\u2013Gent-Lokeren; 2000, 2003; E3-Prijs Vlaanderen; 1992, 1998; Dwars door Vlaanderen; 1993, 1999 ; en Brabantse Pijl; 1996, 1998, 2000; was hij (vele malen) de beste. De enige Vlaamse klassieker die Museeuw niet kon winnen is Gent-Wevelgem. Museeuws eigen vormpeil, veranderende koerssituaties of een andere renner die hem ten val bracht \u2014 zoals Steve Bauer in 1995 \u2014 hebben daartoe bijgedragen. In 1992 en 1996 werd Museeuw Belgisch kampioen op de weg. Verder schreef Museeuw meerdere buitenlandse eendagswedstrijden op zijn naam. Hij won tweemaal het Kampioenschap van Z\u00fcrich; 1991, 1995; de Amstel Gold Race; 1994; Parijs-Tours; 1993; en de HEW Cyclassics; 2002. Museeuw won elf Wereldbekerwedstrijden; een eeuwig record. Tweemaal haalde hij het eindklassement van de voormalige Wereldbeker wielrennen binnen; 1995, 1996. In 1996 was hij laureaat van de V\u00e9lo d'Or Mondial. Vijf keer won hij de Kristallen Fiets: anno 2023 het absolute record.\nBegin jaren tachtig begon Museeuw zijn wielerloopbaan als veldrijder, waarvoor hij vanwege zijn erelijst op de weg minder bekend staat. Museeuw liet een mogelijke carri\u00e8re als veldrijder links liggen. Nochtans werd Museeuw in 1991 derde op het Belgisch kampioenschap in Gavere-Asper. Museeuws achtergrond als veldrijder kwam van pas in eendagswedstrijden op Vlaamse bodem alsmede in Parijs-Roubaix. Museeuw viel op met zijn stuurmanskunst die hij zich aanmat als veldrijder, zijn geavanceerd koersdoorzicht (oa. positionering), zijn drang om aanvallend te koersen en zijn introverte, eigenzinnige haast ondoorgrondelijke persoonlijkheid. Hij gaf doorgaans korte en ongesuikerde interviews, af en toe met een ludieke en/of (soms na verlies) cynische toets, zowel voor als na een koers. \"Volkskrant\" vergeleek zijn persoonlijkheid in 1997 stigmatiserend met die van een \"gemiddelde kantoorbediende\" en die van een \"ambtenaar aan de stad of gemeente\".\nJohan Museeuw reed van 1995 tot 2000 in totaal zes seizoenen voor de roemruchte Belgisch-Italiaanse Mapei-ploeg: de \"blauwe armada\". Onder de vleugels van de West-Vlaamse sportbestuurder Patrick Lefevere beleefde hij allicht de mooiste periode van zijn 16 jaar lange wielerloopbaan. Het is een periode die ook een donkere rand heeft, in het bijzonder vanwege de zware valpartij en knieblessure die Museeuw opliep in Parijs-Roubaix editie 1998, waarna artsen een tijd lang voor zijn carri\u00e8re vreesden. Met ploegmaats als Andrea Tafi, Franco Ballerini, Stefano Zanini, Wilfried Peeters, Ludwig Willems, Carlo Bomans en Bart Leysen domineerde Museeuw in die periode de noordelijke voorjaarsklassiekers. \nMuseeuw won zesmaal een kasseiklassieker als renner van achtereenvolgens Mapei\u2013GB, Mapei\u2013Bricobi en Mapei\u2013Quick Step. Tussen 2001 en 2004 won Museeuw er nog \u00e9\u00e9n bij Domo-Farm Frites en \u00e9\u00e9n bij Quick Step-Davitamon, ook hier onder het sportieve bewind van Lefevere. In totaal won hij tienmaal een kasseiklassieker gedurende zijn carri\u00e8re.\nIn augustus 2000 liep Museeuw hersenschade op bij een motorongeluk en verkeerde even in kritieke toestand, maar herstelde van de hierbij opgelopen blessures. Johan Museeuw, 38, stopte op 2 mei 2004 als beroepswielrenner. Hij reed en won een afscheidscriterium in zijn woonplaats Gistel. De Scheldeprijs in Schoten was zijn laatste offici\u00eble wedstrijd: op 14 april 2004.\nVijf maanden na het einde van zijn loopbaan, in oktober 2004, werd hij beschuldigd van en vervolgens aangeklaagd voor het gebruik van verboden middelen. Diezelfde maand werd zijn dopinggebruik bewezen, later ook aan de hand van zijn sms-verkeer. Zijn overwinningen bleken zodoende een donkere achtergrond te hebben. Eind januari 2007 bekende Museeuw dat hij aan het einde van zijn loopbaan als beroepsrenner doping heeft gebruikt [in zijn periode bij Domo en Quick-Step] onder het bewind van Patrick Lefevere. Museeuws reputatie kreeg een knauw, vooral buiten Vlaanderen. In Vlaanderen bleef hij immens populair. Johan Museeuw nam, nadat hij in opspraak kwam, het initiatief om zijn naam te zuiveren en werd \"een voorvechter van een zuivere wielersport\". Hij wordt nog steeds beschouwd als een van de beste eendagsrenners van zijn generatie. \nDe Belgische krant \"Het Nieuwsblad\" schatte Johan Museeuw in 2013, toen de Ronde honderd jaar oud werd, hoger in dan Briek Schotte als beste wielrenner die ooit de Ronde reed en won. In 2015 werd hij door de toen nog levende oud-winnaars van de Ronde verkozen als beste renner in de geschiedenis van \"Vlaanderens Mooiste\" (eerste editie voor mannen dateert van 1913).\nAls ondernemer bracht Museeuw een naar hem genoemd merk racefietsen op de markt. Daarnaast organiseert Museeuw fietstochten in de regio rond Oudenaarde in de Vlaamse Ardennen.\nBiografie.\nADR en Lotto.\n1988\u20131989: Helper van Eddy Planckaert en Greg LeMond.\nMuseeuw werd in 1988 professioneel wielrenner bij ADR. Vader Eddy was ook wielrenner bij de amateurs, maar werd garagehouder. Museeuws eerste ploegleider was Jos\u00e9 De Cauwer. De West-Vlaming was in zijn eerste seizoen vooral helper van Eddy Planckaert, die dat jaar de Ronde van Vlaanderen en de groene trui in de Ronde van Frankrijk won. Hij gaf drie dagen voor het einde op, maar hij won dat jaar wel de GP Briek Schotte en behaalde de tweede plaats in de GP d'Isbergues en de GP Impanis. Hij eindigde zevende in Parijs-Brussel, achtste in de Ronde van Luxemburg en twaalfde in de Ronde van Belgi\u00eb.\nIn 1989 reed Museeuw opnieuw bij ADR in de ploeg van Greg LeMond. In 1989 won hij vier wedstrijden, met als belangrijkste zege een rit in de Ronde van Belgi\u00eb. Andere ereplaatsen waren: tweede in GP Briek Schotte, derde in Parijs-Tours, derde in Dwars door Belgi\u00eb, derde in de Ronde van Belgi\u00eb, derde in de GP Eddy Merckx, zesde in de GP Fourmies, achtste op het BK en zestiende in Parijs-Brussel. Datzelfde jaar reed Museeuw voor het eerst de Ronde van Frankrijk uit als helper van Greg LeMond. Die laatste won de Ronde van Frankrijk met acht seconden voorsprong op Laurent Fignon.\n1990\u20131992: Sprinter, etappezeges Ronde van Frankrijk.\nNa de Tour bleek het geld bij ADR echter op en viel deze ploeg uiteen. Museeuw zelf ging in 1990 rijden voor de Lotto-ploeg van Jean-Luc Vandenbroucke en werd uitgespeeld in de massasprints. In 1990 won hij elf wedstrijden, waaronder de vierde en de laatste etappe in de Ronde van Frankrijk; hij was de beste op de Mont Saint-Michel en op de Avenue des Champs-\u00c9lys\u00e9es. Museeuw eindigde dat jaar tweede in de strijd om de groene trui, achter de Olympische kampioen op de weg Olaf Ludwig.\nOok in 1991 won hij elf wedstrijden, met als absolute uitschieter het Kampioenschap van Z\u00fcrich van de Wereldbeker. Hij werd tweede in de Ronde van Vlaanderen op vijfenveertig seconden van Edwig Van Hooydonck, derde in Parijs-Brussel en vierde op het Belgisch kampioenschap. In zijn jeugd ging Museeuw door als een begenadigd veldrijder. Als jonge knaap was hij een groot supporter van voormalig wereldkampioen Roland Liboton; uiteindelijk werden ze ploegmaats bij ADR. Begin jaren tachtig won Museeuw de Azencross in Loenhout toen deze nog een losse veldrit was die niet meetelde voor een nevenklassement. Museeuw nam in 1991 deel aan het BK veldrijden in Asper-Gavere en behaalde daar de bronzen medaille. Danny De Bie won, voor Paul De Brauwer.\n1992 werd Museeuws laatste jaar bij Lotto. De Gistelenaar uit Varsenare won de E3-Prijs Harelbeke en het BK in Peer voor Roeselarenaar Johan Devos. Voorts werd hij zevende in Parijs-Roubaix en werd tweede in de Scheldeprijs achter Wilfried Nelissen. Museeuw stond op het podium van Milaan-San Remo. Hij won de groepsspurt, achter winnaar Sean Kelly en Moreno Argentin. Tot slot greep hij naast de winst in de Amstel Gold Race. Museeuw bleef Dmitri Konysjev wel voor, maar werd tweede achter Olaf Ludwig. Die laatste haalde het in een pelotonsspurt met zo'n vijftig renners.\nPatrick Lefevere.\n1993\u20132002: GB\u2013MG, Mapei en Domo, recordzeges in \"Vlaanderens Mooiste\".\nVanaf 1993 kwam Johan Museeuw onder de vleugels van Patrick Lefevere, de Oostrozebekenaar die in Itali\u00eb manager was van de succesploeg GB-MG Maglificio: het begin van een jarenlange samenwerking en de eerste steen aan het succes van Mapei. Met Museeuw en knechten als Wilfried Peeters en Carlo Bomans, en renners als topsprinter Mario Cipollini, voormalig Ronde van Itali\u00eb-winnaar Franco Chioccioli, Pascal Richard, Rolf S\u00f8rensen, Alberto Elli, Fabio Baldato, Max Sciandri en de jonge Davide Rebellin maakte de formatie GB\u2013MG zich uiteindelijk van de heerschappij meester in de (voorjaars)klassiekers.\nVoortaan ging Museeuw zich namelijk toeleggen op het klassieke werk in plaats van pelotonsspurten. Overigens wilde Museeuw zich nooit een 'echte' spurter noemen en was hij zelf verrast geweest over zijn spurtsnelheid. Bij GB\u2013MG viel de druk van het kopmanschap niet meer volledig op hem en dat leverde succes op. In april 1993 won hij als Belgisch kampioen de Ronde van Vlaanderen, voor Frans Maassen.\nIn het najaar won hij Parijs-Tours, voor Maurizio Fondriest. Museeuw droeg ook twee dagen de gele trui in de Ronde van Frankrijk. Hij verliest deze aan Lac de Madine aan vijfvoudig Tourwinnaar Miguel Indurain (toen tweevoudig winnaar) na een individuele tijdrit. Zijn ploegmaat Mario Cipollini had in die Tour ook de leiderstrui mogen dragen. GB\u2013MG raapte veel prijzen op in deze Tour. Museeuws ploeg won de eerste etappe met Cipollini, de ploegentijdrit naar Avranches en de bergetappe naar Pla d'Adet met de Pool Zenon Jasku\u0142a. De laatste eindigde bovendien op het podium in Parijs, als derde van de eindklassering.\nIn 1994 won de West-Vlaming de Amstel Gold Race: een spurt tegen de Italiaan Bruno Cenghialta. Sinds zijn Rondezege in 1993 was de \"Leeuw van Vlaanderen\", zoals Museeuw voortaan werd genoemd, topfavoriet voor de \"Monumenten\" Ronde en Parijs-Roubaix, die hij elk uiteindelijk driemaal zou winnen. Na 1993 won hij de Ronde van Vlaanderen nogmaals in 1995 en 1998. Parijs-Roubaix won hij in 1996, 2000 en 2002.\nIn 1993 werd de Italiaanse Mapei-ploeg opgericht, met aan het roer Alvaro Crespi. Aanvankelijk reden louter Italianen in dienst van deze ploeg. In 1995 stapten de GB\u2013Belgen en ook Bart Leysen over naar deze Mapei-ploeg. Twee jaar na zijn eerste Rondezege won Museeuw zijn tweede Ronde: Fabio Baldato werd tweede. Hij reed Baldato uit het wiel op de Muur van Geraardsbergen.\nIn april 1998 won Johan Museeuw op een oppermachtige manier \"Vlaanderens Mooiste\" door te gaan versnellen op de Tenbossestraat, op zo'n 20 \u00e0 25 kilometer van Ninove. Museeuw gebruikte TVM-renner Hendrik Van Dyck, die op Tenbosse voorop reed, als mikpunt en liet onder anderen Peter Van Petegem, de kopman van TVM, achter. Hij reed solo naar Meerbeke.\n1994\u20132004: Haat-liefdeverhouding tussen de \"Leeuw\" en zijn speeltuin.\nToch had Museeuw met de Ronde van Vlaanderen en Parijs-Roubaix een haat-liefdeverhouding. Het was zodoende niet altijd rozengeur en maneschijn voor Museeuw in zijn favoriete kasseienkoersen. In 1994 was hij in \"Vlaanderens Mooiste\" zegezeker, maar werd toch met een verschil van zeven millimeter geklopt door tweevoudig wereldkampioen op de weg Gianni Bugno. Dit nadat hij in de finale voorop raakte met Bugno, Andrei Tchmil en Franco Ballerini. Laatstgenoemden kwamen er niet meer aan te pas in de spurt.\nIn 1994 reed Museeuw Parijs-Roubaix op een speciaal voor hem gemaakte appelblauwzeegroene Bianchi-racefiets die tot in de puntjes was uitgewerkt om er de \"Helleklassieker\" mee te rijden. De fiets had een bijzonder frame. De \"\"damesfiets\", zoals de Bianchi-fiets werd genoemd. Wegens het onheil die hij Museeuw opleverde ook. Het tuig kostte hem de zege. Zodra hij de kasseien verruilde voor asfalt, remde de vering van de voorvork af. Hierdoor maakte hij op het asfalt niet genoeg snelheid. Ook reed hij lek. Andrei Tchmil reed alsmaar verder weg en won de koers. Woest wierp Museeuw de fiets in de gracht, toen het kalf reeds was verdronken. Museeuw reed de race wel uit op een reguliere Colnago-fiets van Mapei en hij eindigde finaal op een dertiende plaats. Na deze editie van Parijs-Roubaix heeft Museeuw de fiets nooit meer gezien. In april 2020 liet Museeuw weten op zoek te zijn naar de vervloekte fiets. Museeuw: \"Ik wil hem terug voor mijn collectie.\"\"\nIn 1996 hield een haperend versnellingsapparaat Museeuw van de zege in de Ronde van Vlaanderen. Hij werd derde op vijfenvijftig seconden van winnaar Michele Bartoli. In 1997 werd Museeuw als wereldkampioen 'van de weg gemaaid' door Bruno Boscardin van Festina\u2013Lotus in de Ronde van Vlaanderen, in de buurt van de helling de Berendries. De Zwitser vertraagde bruusk en keek om. De \"Leeuw\" verwachtte dat manoeuvre niet en smakte hard tegen het asfalt. Een scheldtirade richting Boscardin volgde. Museeuw werd nog dertiende.\nIn 1998 ging Museeuw hard onderuit in het Bos van Wallers-Arenberg tijdens Parijs-Roubaix en hij brak zijn linkerknieschijf. De kasseistrook, sowieso vermaledijd, lag er uitermate glibberig bij. Door een infectie, die hij opliep omdat hij in de feces van een paard was beland, amputeerde men bijna zijn onderbeen. Hij was iets minder dan een jaar out, zijn terugkeer in het peloton werd zowat als een mirakel beschouwd.\nIn 2003 werd Museeuw ziek voorafgaand aan de grote voorjaarsklassiekers in april. Hij had dan wel voor de tweede keer de Omloop Gent\u2013Lokeren gewonnen, in de Ronde van Vlaanderen en Parijs-Roubaix vermocht hij zijn kansen niet eerlijk te verdedigen wegens een aanslepende verkoudheid. Museeuw werd achtendertigste in de Ronde van Vlaanderen en drie\u00ebndertigste in de \"Hel van het Noorden\", wat hij die dag letterlijk kon nemen.\nIn 2004 leek Museeuw op weg naar een vierde recordzege in Parijs-Roubaix. In de finale kreeg Museeuw echter af te rekenen met een lekke band op de kasseistrook van Hem, waardoor hij uit de eerste groep verdween met de uiteindelijke winnaar Magnus B\u00e4ckstedt (Alessio). Hij miste zijn laatste afspraak met de geschiedenis: het record dat hij zou hebben gedeeld met Roger De Vlaeminck, die in zijn periode (jaren zeventig en tachtig) eveneens faalde om een vijfde kassei te winnen (tegen voornamelijk de Italiaan Francesco Moser). Tom Boonen kon De Vlaeminck vooralsnog als enige bijhalen. In 2012 won Boonen voor de vierde keer Parijs-Roubaix.\n1995: Val in Ronde van Frankrijk, afdaling Col du Portet d'Aspet.\nIn juli 1995 nemen Museeuw en de Mapei-formatie deel aan de Ronde van Frankrijk. Zijn ploeg trekt naar de Tour met twee speerpunten voor het algemeen klassement: de Spanjaard Fernando Escart\u00edn en de Zwitser Tony Rominger. Mapei\u2013GB won evenwel geen etappe deze Tour. De kopmannen finishen in de top tien in Parijs, waarmee de opdracht van 'helper' Museeuw volbracht was. Het Franse avontuur had echter slecht kunnen aflopen voor de West-Vlaming zelf. Museeuw heeft tijdens deze Tour namelijk de dood in de ogen gekeken.\nDe vijftiende etappe, een bergetappe door de Couserans die werd verreden op 18 juli 1995, voerde de renners van Saint-Girons naar Cauterets. Deze etappe bevatte zes Pyrenee\u00ebncols, maar vooral de gevaarlijke afdaling van de Col du Portet d'Aspet die men als eerste beklom. Gevaar dat ingeschapen was en dat de renners dus bekend was. Ook voormalig Tourwinnaar Lucien Van Impe, dat jaar co-commentator voor de Belgische televisie, onderstreepte het gevaar van de afdaling nog even voor de renners aan de klim begonnen. Museeuw voelde zich duidelijk in zijn sas en zat in de ontsnapping van de dag. De voorsprong op de groep met de gele trui, Miguel Indurain van de Banesto-ploeg, zal groot worden. Museeuw, die op het vlakke de kopmannen had moeten bijstaan, reed eens een dagje in de vuurlinie. Lang heeft dit niet geduurd. Tijdens de afdaling van de Col du Portet d'Aspet is zijn medevluchter Fabio Casartelli van de Motorola-ploeg zwaar ten val gekomen.\nDe Fransman Dante Rezze van de ploeg Aki\u2013Gipiemme schat een bocht naar links verkeerd in, vooral te wijten aan de moeilijkheidsgraad van de afdaling. Bovendien overkomt het Rezze op een stuk weg dat niet van het ravijn wordt gescheiden door een vangrail of muurtje. De renners konden dus meters naar beneden vallen. Er stonden op dat punt van de afdaling ook enkele betonblokken. De Italiaan Casartelli, de regerende olympische kampioen op de weg van Barcelona 1992, en ook andere medevluchters van Museeuw dragen geen helm. Museeuw draagt w\u00e9l een helm. Rezze dondert het ravijn in, waaruit hij met hulp van toeschouwers zal worden bevrijd. De Franse regie toont dan een regelrechte ravage. Museeuw en de anderen zijn ook gevallen omdat de vallende Casartelli, die achter Rezze reed, niet meer te ontwijken was. Casartelli raakt het betonblok hard met zijn hoofd en ligt bewegingloos in een grote plas bloed. Museeuw miste op een haar na het betonblok die Casartelli heeft geraakt. Gelukkig voor de \"Leeuw\" viel hij zonder veel erg, hoewel hij lang blijft zitten vooraleer hij zijn weg vervolgt.\nHet duurde wel zeer lang vooraleer er opnieuw leven in de gevallen renners kwam. Alleen Casartelli bleef roerloos liggen. Voor Casartelli komt alle hulp te laat; hij overlijdt diezelfde dag aan zijn verwondingen. Museeuw zit letterlijk aan de rand van de afgrond en staart voor zich uit zittend naast de Italiaan die in een foetushouding ligt, enorm onder de indruk van de gebeurtenissen. \nMuseeuw hield schaafwonden over aan de valpartij, die bij zijn medevluchters veel meer lichamelijk leed aanrichtte. Terwijl Museeuw op de grond zit en Casartelli stervende is, krijgt de gehavende Polti-renner Dirk Baldinger verzorging. De Duitser brak zijn heup. Dante Rezze, die eerst nog uit het ravijn moest worden bevrijd, brak een been. Casartelli werd al in de helikopter op weg naar het ziekenhuis dood verklaard. \nDe val die de dood van Casartelli betekende, had als resultaat dat renners verplicht een helm moesten dragen tijdens beklimmingen die gevolgd werden door een afdaling. Het zou echter duren tot 2003 vooraleer de helm algemeen verplicht werd, na een dodelijk ongeluk met de Kazach Andrej Kivilev. Na afloop van de etappe nam reporter Michel Wuyts van de toenmalige BRT (tegen wil en dank) een interview af met Museeuw, die in tranen uitbarstte. Hij reed de Tour uit, hij werd drie\u00ebnzeventigste.\n1996: de \"coup\" van Mapei in de Hel van het Noorden.\nOp 14 april 1996 won Johan Museeuw zijn eerste Parijs-Roubaix. Mapei imponeerde in de \"Hel van het Noorden\". Museeuw stoof samen met Italiaanse Mapei-ploegmaats Gianluca Bortolami en Andrea Tafi met veel machtsvertoon weg uit een groep van ongeveer twintig renners; met Andrei Tchmil. De Moldavi\u00ebr van de Lotto-ploeg was destijds Museeuws voornaamste concurrent in het voorjaar. Dat op de kasseistrook van Warlaing naar Brillon, een strook gelegen na Trou\u00e9e d' Arenberg en na de kasseistrook van Hornaing naar Wandignies-Hamage. Ploegmaat en winnaar van de vorige editie, Franco Ballerini, en Vjatsjeslav Jekimov (Rabobank), Marco Serpellini (Panaria\u2013Vinavil), Fr\u00e9d\u00e9ric Moncassin (Gan) en Stefano Zanini (Gewiss) vallen vooraan af (Zanini zou vanaf het seizoen 1997 voor Mapei rijden). Saillant detail: Gianluca Bortolami eindigde in de Ronde van Vlaanderen, een week eerder, nog als honderdenzevende oftewel voorlaatste.\nTchmil kan niet volgen, Franco Ballerini rijdt lek. Ballerini was als vierde Mapei-renner bij de aanval betrokken toen Museeuw, Bortolami en Tafi versnelden. De Italiaan reed ogenblikkelijk lek en werd teruggeslagen. Oorspronkelijk lieten vier Mapei-renners de groep ter plaatse. Desgevallend had moeten bepaald worden wie naast het eindpodium terechtkwam. Ballerini werd tijdens het vervolg van de race wel degelijk tot de orde geroepen door de teamleiding omdat hij meewerkte aan de achtervolging (hij wilde zelf terug vooraan geraken, maar zou ook anderen met zich meebrengen). Ballerini finishte als vijfde. Het trio van Mapei stoomt door. Dat moment, maar bovenal het vervolg ervan, werd een stukje wielergeschiedenis. Op dat ogenblik in de koers moest men nog iets minder dan 80 kilometer afleggen. Museeuw met snor en blauw Mapei-petje achterstevoren, Tafi met de mouwstukken. Mapei-baas Giorgio Squinzi gaf ploegleider Patrick Lefevere op vijftien kilometer van de aankomst zijn fiat: Museeuw mocht de koers winnen. Museeuw had gezegd dat de grote baas bepaalde wie won, wat volgens Lefevere niet klopt. Lefevere bepaalde zelf dat Bortolami en Tafi tweede en derde zouden worden, respectievelijk. Maar dat was niet alles. Er blijkt weinig samenhang in de Mapei-ploeg wanneer ze de kasseistrook van Orchies opdraaien en Museeuw een eerste maal een lekke band heeft. Lefevere praat in op zijn Italiaanse renners, die Museeuw opwachten.\nMapei zou voor een unicum zorgen in Parijs-Roubaix: tegelijk met drie renners van dezelfde ploeg over de meet rijden gebeurde nooit eerder. Squinzi zette wel degelijk zijn zinnen op deze prestatie: Lefevere en zijn renners moesten het plan maar uitvoeren. Te meer omdat Mapei-baas Squinzi die dag achtentwintig jaar getrouwd was. Tussentijds bouwde het trio een riante voorsprong uit op de achtervolgers. De drie mochten van de baas op geen enkel moment tegen elkaar rijden. Museeuw mocht van Squinzi winnen als Belg in dienst van een Italiaanse ploeg. De symboliek die Squinzi in gedachten had, was \"\"vincere insieme\": \"samen winnen\". Lefevere beweert echter dat hij zelf bepaalde wie won en dat Squinzi zich nooit met de tacktiek had bemoeid. Lefevere zou het daar nooit met baas Squinzi over gehad hebben. Daarom was de afspraak dat de Italianen in geen geval mochten wegrijden van Museeuw en vice versa. De Italianen zouden Museeuw op de wielerpiste van Roubaix moeten laten voor gaan, ongeacht alle prestige die in Parijs-Roubaix op het spel stond. In de Canvas-documentairereeks \"Belga Sport\" beweerde Museeuw dat hij z\u00f3 goed was dat hij de Italianen ook zonder 'afspraak' had verslagen.\nMuseeuw houdt een moordend tempo aan op de kasseistroken. Het enige doel: de tegenstand op een zo groot mogelijke achterstand fietsen. Bortolami en Tafi lijken soms alle moeite van de wereld te hebben om zijn tempo te volgen. Museeuw hangt een aantal keer aan de volgauto om te communiceren met Lefevere. Hij vertelde aan \"Belga Sport\" dat hij meestal op kop reed omdat hij de Italianen \"voor geen haar\" vertrouwde. In een zesdelige Canvas-documentaire uit 2023, \"Patrick Lefevere. Godfather van de koers\", zei Museeuw dat omgekeerd hij nooit zou wachten op de Italianen. Lefevere meende dat hij geen ploeg meer had indien de renners het plan niet uitvoerden. Daarom lag een grote druk op de Italianen, die van de ploegleider moesten wachten op Museeuw. Ook zij zijn onderweg naar de wielerpiste in conclaaf met hun ploegleider. In de tussentijd werkte Ballerini volgens Lefevere te fervent mee met de renners in de achtervolging op het drietal; Jekimov en Zanini. Ballerini wilde zelf nog vooraan geraken na zijn lekke band op Warlaing naar Brillon. Lefevere: \"Als Franco [Ballerini] doorzette, zou hij een premie krijgen maar dan kon hij ook een andere ploeg zoeken\"\". Op het Carrefour de l'Arbre, in volle finale, plaatst niemand een aanval. Ze gaan de laatste vijftien kilometer in. Alles verloopt volgens de wens van Squinzi.\nDe wrevel neemt zienderogen toe, wat aanvankelijk niet zichtbaar is voor de wielerfan die thuis het koersscenario op het tv-scherm volgt. Pas wanneer Patrick Lefevere een paar keer langs zijn drie renners reed en Museeuw met enkele handgebaren zijn teamgenoten aanmaande om de tactiek op te volgen, werd enige vorm van heibel binnen de Mapei-ploeg wel erg duidelijk (allicht verzocht hij de Italianen \"naar Lefevere te luisteren\"). Het illustere plan van Squinzi valt bijna in duigen wanneer op de kasseistrook van Hem de Hel plots losbarst en Museeuw lek rijdt. Vooral Bortolami is niet te spreken. Hij begint te twijfelen als diens eergevoel dreigt de overhand te halen. Patrick Lefevere is al ingelicht. De achtervolgers rijden twee minuten achter Museeuw, Tafi en Bortolami. Andrea Tafi getuigde in \"Belga Sport\" dat hij overwoog om vol door te rijden toen Museeuw lek reed van Willems naar Hem, maar \"dat het moreel besef te groot is om het te doen\". Tafi gehoorzaamt dan toch vrij gemakkelijk de orders van Squinzi. Bortolami en Tafi wachten Museeuw op. \"Broederlijk\" rijden ze naar de wielerpiste van Roubaix. Ze rijden \u00e9\u00e9n grote ereronde en groeten het publiek.\nZoals afgesproken wordt er op de piste niet gespurt. Tezelfdertijd steekt het trio de handen in de lucht. Museeuw rijdt als eerste over de streep, gevolgd door Bortolami en Tafi. Bortolami, die zich ongemakkelijk voelde bij het gebeuren, verruilde na het seizoen 1996 de Mapei-ploeg voor Festina. Sindsdien werd de prestatie van Mapei in Parijs-Roubaix niet meer herhaald. Weliswaar behaalde de Nederlandse Jumbo-Visma in 2022 een 1-2-3'tje in de Franse wielerronde Parijs-Nice, waarbij het vieren aan de finish door winnaar Christophe Laporte, Primo\u017e Rogli\u010d en Wout van Aert door onder meer de Spaanse sportkrant \"Marca\" werd vergeleken met die van Museeuw en zijn Mapei-ploegmaats in 1996. In 1998 zette de Mapei opnieuw Parijs-Roubaix naar zijn hand. Ballerini won, Tafi werd tweede en Wilfried Peeters derde. Dezelfde taferelen op het podium. Ze arriveerden niet gelijktijdig. Museeuw, die . 1996 was overigens een grand cr\u00fb voor Museeuw, met naast winst in Parijs-Roubaix een tweede Belgische titel op de weg en het wereldkampioenschap in Lugano, hoewel hij .\nLugano 1996: \"Maandag gestopt, zondag wereldkampioen\".\nMuseeuw had dan wel met veel overmacht het monument Parijs-Roubaix gewonnen alsmede de Vlaamse klassieker de Brabantse Pijl en het Belgisch kampioenschap in Chapelle-lez-Herlaimont in een sprint tegen Geert Van Bondt (Vlaanderen 2002\u2013Eddy Merckx) en Johan Bruyneel (Rabobank), en hij had op het podium gestaan van de Ronde van Vlaanderen en de Amstel Gold Race, de zomer van 1996 verliep zeer moeizaam en woelig voor de West-Vlaming. Dermate dat hij in de Ronde van Frankrijk wilde afstappen omdat het najaar belangrijker was en hij duidelijk niet meer over het beste vormpeil beschikte. Patrick Lefevere wilde voltallig Parijs halen en hij reed de Tour toch uit. Museeuw werd vijfennegentigste en werd met de klap meteen ook de beste Belg in het eindklassement, maar stelde zich luidop de vraag \"Wat kan ik in hemelsnaam nog doen in de Tour?\". Alsof hij zijn laatste Tour leek te hebben gereden. Tijdens de Tour werd hij immers overklast op zijn terrein door de Oezbeekse topsprinter Djamolidin Abdoezjaparov, die bij wijze van spreken geen molshoop over geraakte. Zijn beste resultaat behaalde Museeuw in de apocalyptische zesde etappe naar Aix-les-Bains, toen hij twaalfde werd. Michael Boogerd won deze etappe.\nBegin oktober 1996 was hij zwaar ontgoocheld over zijn verlies in de klassieker Parijs-Tours. Z\u00f3 zwaar ontgoocheld dat hij tijdens een interview met Michel Wuyts na de race aankondigde te stoppen met wielrennen. Hij leek het plezier in het wielrennen op een korte termijn verloren te hebben, of daar leek het op (na de moeilijke Ronde van Frankrijk voor Museeuw). Toch leek hij eerder cynisch, getuige soms een glimlach wanneer hij Wuyts riposteerde. Museeuw tegen Wuyts: \"De wielerwereld kan maar beter klaar zijn voor het afscheid van Johan Museeuw, mocht dat nu nog niet het geval zijn\". Museeuw kon de eindzege in de Wereldbeker wielrennen veilig stellen indien hij bij de eerste tien was ge\u00ebindigd. Zijn voornaamste concurrent voor de Wereldbeker was Andrea Ferrigato van de ploeg Roslotto\u2013ZG Mobili. Deze Italiaan had in de zomer van 1996 de Leeds Classic gewonnen, in een (makkelijke) sprint tegen Maximilian Sciandri. Museeuw werd derde. Hierna won Ferrigato het Kampioenschap van Z\u00fcrich. Museeuw werd ook die dag derde, op de bekende wielerpiste van Oerlikon. Dit waren twee Wereldbekerkoersen. Museeuw sprokkelde belangrijke punten, maar hij voelde toch stilaan bedreiging voor het algemeen klassement van de Wereldbeker in de persoon van Ferrigato. Het kwam in Parijs-Tours vervolgens tot een massaspurt die werd gewonnen door topsprinter Nicola Minali (Gewiss\u2013Playbus), die met deze spurt nog enkele vluchters te grazen nam.\nMuseeuws ploegmaat Tom Steels spurtte voor eigen rekening en werd tweede. Ferrigato werd zevende en hijgde daarmee in Museeuws nek. In plaats van punten te behalen, eindigde die in de buik van het peloton. De \"Leeuw\" verweet toen zijn ploeg Mapei dat ze de kaart-Steels trokken en dat er niet aan de Wereldbekerstand werd gedacht. Emotioneel kondigde hij zijn afscheid aan. Een week later bleek dat Museeuw tussen Parijs-Tours en het wereldkampioenschap, de zondag erna, vooral veel zand in de ogen van menig waarnemer had gestrooid. Museeuw zwoer namelijk dat het wereldkampioenschap, op zijn 31ste verjaardag en een week na Parijs-Tours, zijn laatste koers zou worden. Terwijl de uitlating maar een opwelling was, vloog Museeuw naar Zwitserland en zonderde zich af van de buitenwereld om zich voor te bereiden op het WK. Zo reed hij met de Franse kopman Laurent Jalabert een 'trainingsritje' van 400 km om alle perikelen van zich af te fietsen. Dat WK werd een synoniem voor 'het grote gelijk van Johan Museeuw'. Hij toonde in de regio Ticino, hem niet meteen op het lijf geschreven, andermaal zijn tactische bekwaamheid aan de wielerwereld.\nOp 13 oktober 1996 werd Museeuw in Lugano op nogal droge wijze wereldkampioen wielrennen, maar de prestatie die hij leverde was er toch een die Museeuw nog niet eerder had vertoond. De wedstrijd werd namelijk verreden op een parcours dat niet het zijne was. De renners moesten vijftien keer de steile Via Camara over. Museeuw werd zodus zelfs niet getipt als mogelijke outsider. Het parcours in Lugano was te steil voor Museeuw, die absoluut geen berggeit was. Museeuw verbaasde de buitenwereld met een ongeziene prestatie van hem op heuvelachtig terrein. De \"Leeuw van Vlaanderen\" versloeg de in de regio wonende Mauro Gianetti in een sprint met twee. Nadat Museeuw zich lange tijd gedeisd had gehouden achteraan het peloton, verdapperde hij eerder tegen zijn natuur (en een drietal keer na elkaar) op de steilste beklimming uit een kopgroep met onder anderen Kai Hundertmarck, Italiaan Fabrizio Guidi en Gianetti's ploegmaat Felice Puttini. De Zwitsers controleerden tot dan toe de race, met een nog piepjonge Oscar Camenzind in een dienende rol. Camenzind voerde ruim een uur de kopgroep aan in dienst van thuisrijder Gianetti, terwijl Puttini een aantal keer demarreerde waarbij Hundertmarck steeds bij de pinken was en hem terug haalde. Gianetti was de enige die Museeuw volgde terwijl de grote favorieten zoals Michele Bartoli en Laurent Jalabert gokten dat hij de inspanning niet zou volhouden tot de finale. Er was helemaal geen verstandhouding bij de Italiaanse ploeg, waar er teveel kopmannen bleken te zijn. Gianni Bugno, Andrea Tafi en Bartoli waren slechts drie grote namen bij de \"squadra\". Ze lieten zich opmerken, maar lieten zich vooral verrassen door Museeuw (en Gianetti). De Italianen en de Fransman Richard Virenque dachten de kloof nog te overbruggen, hopend op verval bij Museeuw. Dat verval kende Museeuw echter niet en hij bleek veel sneller dan Gianetti. Op zijn verjaardag veroverde de \"Leeuw van Vlaanderen\" de regenboogtrui.\nEen week later rijdt de West-Vlaming omwille van de trui \u2014 doch vooral in het kader van de Wereldbekerstand, die hij vanwege zijn wereldtitel op de weg ruim aanvoerde \u2014 zijn allereerste \"Koers van de Vallende Bladeren\": het 'Monument' Ronde van Lombardije. Daarin finisht hij als dertiende, weliswaar ver in de achtergrond. Zijn Mapei-ploegmaats rijden de finale, met name Andrea Tafi en Daniele Nardello. Tafi won de koers solo, nadat hij zich bergop en met nog 20 km te gaan losrukte van Festina-renner Fabian Jeker en van Motorola-renner Axel Merckx. De zoon van wielerlegende Eddy Merckx had een sterk WK in Lugano achter de rug. Merckx werd er vierde, de sprint om brons verliezend tegen Michele Bartoli. Museeuw zelf vertoeft in mooi gezelschap (wat overblijft van het peloton): onder anderen de begenadigde klimmers Michele Bartoli, Oscar Camenzind, Claudio Chiappucci, Tony Rominger, Erik Breukink, Fernando Escart\u00edn en Francesco Casagrande. Ze komen binnen op twaalf minuten van de winnaar: zijn ploegmaat Andrea Tafi. Museeuw raapte alweer punten voor de Wereldbeker en was zo goed als zeker van de eindzege. Na de Japan Cup zou hij de eindzege pakken. Gianetti won, Ferrigato pakte slechts 10 punten en Museeuw 9 (hij eindigde achter hem op plaats 26). Het was meteen ook de laatste keer dat Johan Museeuw in de Ronde van Lombardije aan de start stond.\n1997: Magere oogst als wereldkampioen.\nDe trui bracht Museeuw weinig geluk. De \"Leeuw\" won wel Kuurne-Brussel-Kuurne, maar daar bleef het bij wat betreft belangrijke overwinningen in 1997. In Kuurne-Brussel-Kuurne zorgt Museeuw zelf voor de schifting en in het slot van de koers demarreert hij nogmaals. Museeuw krijgt ploegmaat Wilfried Peeters, en Rolf S\u00f8rensen, Bruno Boscardin en St\u00e9phane Barthe als gezellen. Peeters valt een aantal keer aan in de laatste kilometers, waardoor Museeuw 'vanuit een zetel' de finale beleeft. Vooral S\u00f8rensen, van Rabobank, haalt Peeters telkens terug. Indien niet, was de koers voor de rest sowieso verloren en ging de zege naar Mapei. De koers eindigt in een spurt, die Museeuw makkelijk wint van Barthe. Hij zette daarmee een valse start voor Mapei recht. Daar Peter Van Petegem van de concurrerende ploeg TVM-Farm Frites een dag eerder de Omloop had gewonnen, steeds de openingskoers van het klassieke voorjaar. Van Petegem gaf op in Kuurne-Brussel-Kuurne.\nMuseeuw bleek uitstekend in vorm te zijn met de grote klassiekers voor de deur. Kuurne-Brussel-Kuurne leek dat seizoen alweer een eerste van vele zeges in die klassiekers te gaan worden voor wereldkampioen Museeuw, maar het liep anders. Museeuw kende later veel pech met de regenboogtrui om de schouders. Dichter dan het podium in Parijs-Roubaix kwam hij niet in 'zijn' grote voorjaarsklassiekers. Wel won Museeuw als wereldkampioen drie etappes in de rittenkoers Ruta del Sol en het eindklassement van de Driedaagse van De Panne-Koksijde. In volle finale van Parijs-Roubaix rijdt Museeuw twee keer lek. Toch wordt hij nog derde. De beresterke Fransman Fr\u00e9d\u00e9ric Guesdon rondde, vanwege Museeuws pech, verrassend een lange ontsnapping af door Museeuw en Jo Planckaert in de luren te leggen in de spurt op de V\u00e9lodrome Andr\u00e9 P\u00e9trieux.\nDe zondag ervoor tikte Museeuw in de Ronde te Michelbeke nabij de Berendries het wiel aan van Bruno Boscardin, toen de Zwitser plots omkeek om te monsteren wie nog in hun groep zat. Museeuw viel en vloekte, maar reed uit als dertiende. Rolf S\u00f8rensen won in 1997 de Ronde van Vlaanderen. Hij wordt zesde in Luik-Bastenaken-Luik ofschoon die koers hem beduidend minder goed ligt. In de zomer staat hij aan de start van de door Jan Ullrich gewonnen Ronde van Frankrijk, in de regenboogtrui, maar geeft er evenals Chepe Gonz\u00e1lez (Kelme) de brui aan tijdens de door Didier Rous gewonnen achttiende etappe van Colmar naar Montb\u00e9liard. In de Elzas, drie dagen voor de laatste etappe naar Parijs. Op 12 oktober 1997, precies een dag voor zijn 32ste verjaardag, neemt Johan Museeuw afscheid van de regenboogtrui. Laurent Brochard, een Fransman, wordt die dag wereldkampioen in het Spaanse San Sebastian. Museeuw komt zijn trui verdedigen en kan ook mee met de besten in de finale. Hij wordt uiteindelijk achtste op zestien seconden van Brochard.\n1998\u20131999: Val in Parijs-Roubaix en comeback.\nOp 12 april 1998 sloeg in Parijs-Roubaix plots het noodlot toe voor Museeuw. Exact een week na zijn indrukwekkende versnelling op de Tenbossestraat en derde zege in de Ronde van Vlaanderen, viel hij vroeg in het gevreesde bos van Wallers-Arenberg (Trou\u00e9e d'Arenberg) en brak zijn linkerknieschijf. Bovendien landde Museeuw deels in uitwerpselen [van een paard], infectie van de open wonde veroorzakend. De amputatie van Museeuws onderbeen werd overwogen en er werd zelfs voor zijn leven gevreesd. Terugkeren leek uitgesloten, maar hij verraste vriend en vijand. Met de zorgen van fysio Lieven Maesschalck keerde hij in het voorjaar van 1999 terug in het peloton bij de Mapei-ploeg. Maesschalck prees hem om zijn doorzettingsvermogen tijdens zijn herstel. Hij noemt Museeuw, wielrenners algemeen, oermensen.\nOp 13 augustus 2010 werd een kortfilm over Museeuw uitgebracht onder regie van Nick Livesey, met duur van \u00b1 16' minuten, een ode aan Museeuw en handelend over zijn valpartij in Wallers. Dromerig wordt een parallel getrokken met de vele doden, met name Franse en Britse soldaten, die nabij Arenberg en ook het naburige Wallers zijn gevallen de Eerste Wereldoorlog. De film draagt \"A Throw of the Dice\" als titel (\"Een worp met de dobbelsteen\").\nMuseeuw voert een opvallende monoloog (een soort voorwoord), en is ook meermaals te zien tijdens de film en wordt gespeeld door een acteur. De glansrol in de film was evenwel, net als op die bewuste 12 april 1998, weggelegd voor het Bos van Wallers-Arenberg. Museeuw was driekwart jaar uit roulatie, maar hij kon zijn loopbaan hervatten bij de ploeg van Patrick Lefevere. In 1999 keerde Museeuw met veel ambitie terug doch ook met veel vraagtekens. Hij reed meteen alle semi-klassiekers en hij was meteen op de afspraak. Hij was zesde in de Omloop Gent\u2013Lokeren. In de E3-Prijs plaveidde Museeuw de weg voor Michele Bartoli, die in een spurt met vier de duimen legde voor Peter Van Petegem: ook Andrei Tchmil en Frank Vandenbroucke waren geslagen. Museeuw arriveerde bij de achtervolgers.\nMuseeuw toonde op 24 maart 1999, in Dwars door Vlaanderen, dat hij weer helemaal terug was. Tevens toonde de \"Leeuw\" dat hij zich had klaargestoomd voor het tweeluik Gent-Wevelgem en Ronde van Vlaanderen, alhoewel hij nog niet geheel pijnvrij reed. Museeuw won Dwars door Vlaanderen door in Waregem zijn landgenoot Michel Vanhaecke in een sprint met twee te verslaan. Meer dan een week later, in Gent-Wevelgem, wist de ervaren West-Vlaming zich uitstekend te positioneren. Hij schoof samen met Wilfried Peeters en de \"de facto\" kopman Tom Steels door naar de voorposten tijdens de laatste klim van de Kemmelberg\u2013Belved\u00e8re. Mapei, met Museeuw en Peeters in een knechtenrol, nam de koers in handen tot de boog van de laatste kilometer op de Vanackerestraat. Het tempo van Mapei lag veel te hoog: het gevolg was dat niemand nog een sprong durfde te wagen en in Steels' wiel bleef zitten. Tom Steels, de Belgische kampioen van 1998 en een van de beste sprinters van zijn generatie, rondde het werk van zijn ploegmaats Museeuw en Peeters vervolgens af.\n1999: Net geen vierde zege in de Ronde van Vlaanderen.\nVooraf aan de Ronde van Vlaanderen was Museeuw niet de grote favoriet. Museeuw won de Ronde van Vlaanderen in 1998, maar droeg zelfs het rugnummer \u00e9\u00e9n niet zoals het de vorige winnaar betaamt. Bizar was dan ook dat Museeuw het nummer drie opspeldde. Mapei verloor de Omloop met Wilfried Peeters en de E3 Harelbeke met Michele Bartoli.\nHoewel hij klaar leek na de semi-klassiekers, verklaarde Museeuw nog wat last te hebben van zijn blessure en werd 'schaduwkopman' achter Michele Bartoli. Beide tonen op de eerste hellingen dat ze in orde zijn. Museeuw valt aan op een vlakker lopend gedeelte na de Paterberg, de tweede helling van de dag. Bartoli demarreerde eerder al op de Paterberg, maar kwam niet weg. Museeuw wordt ook tot de orde geroepen. De Nederlandse TVM-ploeg controleert de koers voor kopman en E3\u2013Prijs-winnaar Peter Van Petegem en dus geen beslissende aanval. Na de Tenbossestraat in Brakel begint het gewriemel naar de Muur. Museeuw moet zelf een inspanning leveren om vooraan te geraken. TVM, Van Petegems ploeg, knapt tot in volle finale het werk op. De finale ging de boeken in als een van de meest beklijvende in de Ronde-geschiedenis.\nDe \"Leeuw van Vlaanderen\" deelt zijn race goed in, maar ploegmaat Michele Bartoli woekert tijdens de race met de krachten. Bartoli bekoopt dit na een aanval op de Berendries, niet zo heel ver meer van de Muur van Geraardsbergen. Men begreep dat het een uitgelezen kans was voor Van Petegem om zijn eerste Ronde van Vlaanderen te winnen. Bartoli eindigt in Ninove op de vierde plaats. De \"Peet\" maakt zijn favorietenrol helemaal waar, een sterker vertegenwoordigd Mapei in de finale niettegenstaande. Van Petegem heeft dan al zijn TVM-ploeg opgeofferd. Geraardsbergen belooft spektakel. Elf renners maken immers nog kans op de zegepalm: Museeuw, Van Petegem, Frank Vandenbroucke, Rolf S\u00f8rensen, Gabriele Colombo, Museeuws ploegmaat Daniele Nardello, Zbigniew Spruch, Erik Zabel, Andrei Tchmil, Michel Vanhaecke en S\u00f8rensens ploegmaat Marc Wauters. Achter hen volgde toen een tiental renners op amper tien seconden. Zij stonden op het punt aansluiting te krijgen. Verslaggever Mark Vanlombeek sprak op de Vlaamse televisie over de onuitgegevenheid van dergelijke situatie in de Ronde van Vlaanderen.\nEen aantal renners gaan bij het opdraaien van de Muur van Geraardsbergen (Muur en de Kapelmuur), na de Vesten, tegen de grond net op het ogenblik dat de tweede groep met onder anderen Rom\u0101ns Vain\u0161teins, Maximilian Sciandri en een van de topfavorieten, Michele Bartoli, terugkeert. Daarbij Rabobank-speerpunt Rolf S\u00f8rensen en zijn ploegmaat Maarten den Bakker doch vooral Cofidis-kopman Frank Vandenbroucke, winnaar van de Omloop Het Volk die als eerste valt, en Andrei Tchmil die opgehouden wordt door de val en alle kansen op een mogelijke overwinning in rook ziet opgaan.\nJohan Museeuw en Peter Van Petegem rijden op dat moment aan de leiding van de groep en blijven w\u00e9l overeind. Ze zien de chaos en rijden vol door. Museeuw bedwingt de Muur met een zeer grote versnelling; hij haakt \"op de grote plateau\" af bij Van Petegem, die hem boven echter opwacht waarna Frank Vandenbroucke naar hem en Van Petegem toe rijdt. Zowel voor, op als na de Bosberg rijdt de beloftevolle Waal veel sneller dan het Vlaamse duo vooraan.\nDat Vandenbroucke de finale van \"Vlaanderens Mooiste\" rijdt, is opmerkelijk: hij ging die dag niet \u00e9\u00e9n, maar twee keer ten gronde. Ook aan de voet van de Molenberg, ofwel in de Zwalmvallei en ver van Ninove, was hij hard gevallen. Een halve kilometer vooraleer ze de laatste bocht nemen, neemt Museeuw rustig de tijd om nog wat te 'pokeren'. \nMuseeuw lokt de negen jaar jongere Vandenbroucke namelijk uit zijn tent en wil hem een stevige inspanning laten leveren om een verrassend nog demarrerende Van Petegem terug te nemen, of daar heeft het dan toch alle schijn van. Daarbij ernstig het risico nemend dat 'vogel' Van Petegem is gaan vliegen. Vandenbroucke levert de inspanning toch, ondanks Museeuws 'recordpoging', omdat hij zelf de Ronde van Vlaanderen nog nooit had gewonnen. Van Petegem had ze evenmin op zak. \nFrank Vandenbroucke, destijds een ontgonnen doch nog altijd niet volledig ontbolsterd talent, was begonnen aan een voor hem wonderbaarlijk seizoen. Voor hem was het net als voor Van Petegem een uitgelezen kans om \"Vlaanderens Mooiste\" aan zijn erelijst toe te voegen. Museeuw had zich opvallend sterk bewezen na de zo goed als zekere teraardebestelling van zijn wielercarri\u00e8re in het Bos van Wallers tijdens Parijs-Roubaix een jaar eerder.\nZe sprinten gezamenlijk voor de zege. Die sprint liegt echter niet en Museeuws masker valt als eerste af nadat ze de sprint zij aan zij beginnen. De \"Leeuw\" blijkt zijn beste kruit te hebben verschoten. Van Petegem, de \"Zwarte van Brakel\", wint een koninklijke spurt waarbij Museeuw ingesloten geraakt aan de rechterkant van de weg en te ver achter komt te zitten om nog over de anderen te komen. Vandenbroucke is tweede en Museeuw derde. \nNa de koers leefden er geruchten als zou Van Petegem de Ronde hebben 'verkocht', maar dat Museeuw een hoog bod van Van Petegem zou hebben geweigerd. Vandenbroucke zou de Ronde uiteindelijk nooit winnen. In 2003 zou \"VDB\" andermaal tweede worden achter diezelfde Van Petegem, die dat jaar solo arriveerde. Museeuw kwam er in 2002 nog dichtbij, maar Andrea Tafi ontsnapte uit de eerste groep op minder dan vijf kilometer van Ninove. Museeuws vierde zege kwam er uiteindelijk nooit.\n2000: Eindelijk winst in de Omloop en weerwraak in Roubaix.\nIn 1999 werd Museeuw een jaar na zijn val in Wallers-Arenberg negende in Parijs-Roubaix: ploegmaat Andrea Tafi won. Toch won hij de \"Koningin der Klassiekers\" nog tweemaal. Beide na een indrukwekkende solo; in 2000 en de beruchte slijkeditie 2002. In 2000 kwam Museeuw, assorti met leeuwenbandana (helmdracht was destijds nog niet verplicht), solo aan op de V\u00e9lodrome Andr\u00e9 P\u00e9trieux. Tafi's 'wederdienst' aan de \"Leeuw\", nadat Museeuws zege van 1996 \"een gezamenlijke triomf\" was. Tafi won een jaar eerder, in 1999, op overtuigende wijze Parijs-Roubaix als Italiaans kampioen. Dit na voorbereidend werk van ploegmaats als Museeuw, Stefano Zanini, Tom Steels, Bart Leysen en Wilfried Peeters.\nTussendoor won Museeuw in februari 2000 een eerste maal de Omloop Het Volk Gent\u2013Lokeren. Hij reed vijftien kilometer solo tegen medevluchters Franco Ballerini (Lampre), Servais Knaven (toen Farm Frites, voorheen TVM) en Steffen Wesemann (Team Telekom), nadat hij te Kalken nabij Wetteren van hen wegreed op een kasseistrook. Hij had in Lokeren bijna een volle minuut bonus.\nDe ontsnapping van het kwartet kwam tot stand net na de doortocht in Wetteren en dankzij Museeuw, die te Wichelen (Schellebelle) wilde vermijden dat het peloton waar sprintersploegen doch ook de in de verdrukking gereden Frank Vandenbroucke waren vertegenwoordigd, weer aansluiting vond bij de voorste groep van zestien renners met hijzelf en zijn ploegmaats Tom Steels en Daniele Nardello. Een meesterzet van Museeuw, die het Lotto\u2013Adecco-blok van Andrei Tchmil en de Cofidis-brigade van Vandenbroucke een loer draaide.\nNadat hij ook nog eens aanviel op een kasseistrook in Kalken (Laarne), probeerde Servais Knaven tevergeefs alleen de kloof met Museeuw te dichten. Franco Ballerini \u2014 tweevoudig winnaar van Parijs-Roubaix en herrezen na een stroef seizoen \u2014 en Wesemann bleken niet in staat om een tegenoffensief op te zetten. Museeuw bleef op die manier buiten schot en won de Omloop. Dit werd benevens Brabantse Pijl (eind maart) en Parijs-Roubaix (begin april) een van Museeuws drie klassieke overwinningen in het seizoen 2000.\nHet scenario van de Ronde van Vlaanderen van 2000 bleek eerst een d\u00e9j\u00e0 vu. TVM, voortaan Farm Frites, controleerde de race voor kopman Peter Van Petegem. Wanneer Andrea Tafi op zestig kilometer aanvalt en hij het gezelschap krijgt van Marc Wauters en Marco Serpellini, bemoeien de favorieten zoals Museeuw, Andrei Tchmil (Lotto\u2013Adecco) en Van Petegem zich nog steeds niet met de zaken. Museeuw al helemaal niet, want Tafi is een ploegmaat van hem bij Mapei. Van Petegem valt aan op de Tenbossestraat in Brakel, op zo'n twintig kilometer van Ninove. Met een forse versnelling probeert hij Museeuw en Tchmil, en de andere schaduwfavorieten van zich af te schudden. Met de klap eindigt ook het avontuur van Tafi, Wauters en Serpellini. Tchmil geeft Van Petegem geen duimbreed toe. Museeuw, die bevond zich op zijn beurt veel te ver op Tenbosse. Die schade kon hij rechtzetten aangezien een grote groep samen bleef voor aanvang van de Muur van Geraardsbergen. Dus behield Museeuw een optie op winst. Ruim veertig renners rijden richting de Muur, een situatie die de vorige editie daarmee overtreft. Daarginds op de Oudenberg acht Museeuw zijn moment gekomen. Niet zomaar op de Muur doch daarvoor, op de Vesten van Geraardsbergen. Voor de eigenlijke Muur gaat hij ervandoor. De aanval van de \"Leeuw\" reikt echter niet ver. Steffen Wesemann (Team Deutsche Telekom) rijdt de kloof namelijk dicht, schijnbaar met de vingers in de neus. Voor Museeuw ging het in elk geval even snel weer erg moeizaam als de grote kracht waarmee hij zijn aanval plaatste. Hij moet zich op de Kapelmuur vastbijten in het wiel van Wesemann. Museeuw verdwijnt vooraan uit de koers en deemstert helemaal weg. Tchmil rijdt op kousenvoeten weg na de Bosberg. Zijn achterwiel is nimmer te zien. Museeuw eindigt zowaar als drie\u00ebndertigste op 47\" van Tchmil. Wat contrasteerde met een week later.\nMuseeuw liet tijdens Parijs Roubaix, in april 2000, de Amerikaan Frankie Andreu van US Postal ter plaatse op de kasseistrook van Pont-Thibaut naar Ennevelin die in de finale van de koers ligt. Hij begon aan een solo die hij ook wist af te ronden, alhoewel hij nog veel van zijn pluimen verliest in de finale. Van zijn voorsprong van maximaal twee minuten houdt hij namelijk vijftien seconden over op de wielerpiste. Hij groette de menigte langs de wielerpiste en wierp hen een kus. Vervolgens klikte hij zijn voet uit en wees hij naar zijn ooit gehavende linkerknie.\n2000: Motorongeluk, hersenschade en bijkomende veroordeling.\nIn augustus 2000 had Johan Museeuw een motorongeluk. Daardoor bleef hij enkele weken in kritieke toestand. Zijn echtgenote Veronique en zoon Gianni zaten achterop de motor, maar overleefden de klap. Hij werd op 29 april 2002 door de politierechtbank van Brugge veroordeeld voor het onopzettelijk toebrengen van slagen en verwondingen aan zijn gezin.\nDe lichamelijke gevolgen voor de \"Leeuw\" zelf waren overigens niet min. Hij brak zijn kuitbeen, enkele ribben en de linkeroogkas. Daarnaast had hij een hersenbloeding, waardoor hij later kampte met het frontaal syndroom.\nMuseeuw hield blijvende hersenschade over aan het ongeval, wat onder meer te horen is aan de snelheid waarmee hij sedertdien praat. Zo pauzeert hij vaak als hij volzinnen wil uitbrengen. Tijdens de reportage van \"Belga Sport\" op Canvas (\"Mijn laatste wedstrijd\", uitgezonden op 9 maart 2009) over Parijs-Roubaix 1996 en het wereldkampioenschap in Lugano, verklaarde hij dat hij zich stukjes van zijn laatste jaren als renner niet meer kan herinneren. In 2012 vertelde Museeuw aan de kranten \"De Morgen\" en \"Het Nieuwsblad\": \"Ik was een halve zot geworden na mijn val met de moto\".\n2000\u20132001: Vertrek bij Mapei en eerste seizoen bij Domo\u2013Farm Frites.\n2000 was Museeuws laatste contractjaar bij Mapei. De \"Leeuw\" verlengde zijn contract niet. Eind 2000 ging hij na zes seizoenen onder zeil, maar ook Patrick Lefevere verliet de \"\"blauwe armada\". Museeuw en Lefevere bleven samenwerken bij de nieuwe Domo-Farm Frites-ploeg, die in 2001 het profpeloton vervoegde en een doorstart was van het Nederlandse TVM. In het eerste seizoen zou niet alles naar wens lopen voor Museeuws ploeg, behalve een topprestatie in Parijs-Roubaix. Het tweede jaar verging het de ploeg, en vooral Museeuw, net iets beter. Na twee jaar stopte de ploeg, en werd Quick Step na het wegvallen van sponsor Domo. De rest is geschiedenis, want die ploeg bestaat anno 2023 nog steeds onder de naam Soudal\u2013Quick Step.\nIn 2001 won de Nederlander Servais Knaven, zijn ploegmaat bij Domo, in een hondenweer Parijs-Roubaix. Museeuw werd tweede. Museeuw en zijn Domo-ploegmaats Knaven, wereldkampioen Rom\u0101ns Vain\u0161teins en Nederlands kampioen L\u00e9on van Bon worden door Cofidis-tandem Nico Mattan en Chris Peers, George Hincapie, Ludo Dierckxsens en Steffen Wesemann gedwongen het gat op hun wat vermoeide ploegmaat Wilfried Peeters te dichten, die voorop geraakte met Hincapie maar alleen voorop bleef omdat de Amerikaan lek reed. Vooral Wesemann (Team Deutsche Telekom) is taai. Wegens een foute materiaalkeuze lost hij namelijk steeds op de kasseien, en keert dan op het asfalt terug. Peeters kreeg een uitgelezen kans op winst, maar begon terrein te verliezen op de groep met kopman Museeuw.\nDat Museeuw en zijn ploegmaats de koers kleuren is opvallend. De week ervoor miste Domo\u2013Farm Frites de 'juiste trein' in de Ronde van Vlaanderen. Museeuw werd zestiende, Gianluca Bortolami won de koers. Volgens Museeuw een weinig verwonderlijk resultaat. Museeuw had geen al te beste relatie meer met de Vlaamse pers, die betere resultaten van de \"Leeuw\" verwachtte. Museeuw lichtte in het voorjaar cynisch zijn 'stijgende vormcurve' toe aan VRT-wielerjournalist Renaat Schotte toen hij met zijn ploegmaats de teambus opstapte. \"Kijk Renaat. We groeien, en we groeien, en groeien. Steeds verder en hoger\"\", aldus Museeuw terwijl hij de treden van de teambus neemt tijdens de Driedaagse De Panne-Koksijde, medio maart 2001. De Vlaamse sportpers, met name \"De Morgen\", bleef hem echter, ondanks een sterke prestatie die hierop zou volgen in Parijs-Roubaix, desavoueren. \"Gewezen groot kampioen\" klonk het bij zijn weliswaar roemloze opgave in de Ronde van Frankrijk 2001 in juli. Museeuw gaf tijdens de tweede week van de Tour de pijp aan Maarten. \"\"Flandrien\" sterft in Frankrijk\", kopte \"De Morgen\".\nMuseeuws , opgelopen in augustus 2000, was het in 2001 nog maar de vraag of de \"Leeuw\" in zijn beste vorm aan de start van het klassiek voorjaar zou verschijnen. Dat gebeurde aanvankelijk ook niet, maar zijn gehele team presteerde dat voorjaar lange tijd onder de verwachtingen. In Parijs-Roubaix 2001 verschijnt Museeuw finaal in zijn beste vorm aan de start. Hij stuurt met meesterknecht Wilfried Peeters een ploegmaat vooruit. Peeters wordt bij de lurven gevat op de zware kasseistrook van het Carrefour de l'Arbre. Hij reed voorop sinds het Bos van Wallers-Arenberg, waar de koers helemaal openbreekt. Peeters verrast en overleeft nog tot en met de wielerpiste. Hij bewijst Museeuw zelfs nog een dienst. Op het Carrefour de l'Arbre heeft Museeuw een lekke band. Hij moet de hele strook achtervolgen, maar Peeters brengt Museeuw en zichzelf weer vooraan. Naar Willems demarreert Museeuw niet. Museeuw en Vain\u0161teins counteren een reeks aanvallen van Dierckxsens op de brede asfaltweg richting Hem.\nNiet Johan Museeuw, maar Servais Knaven profiteert uiteindelijk van het numerieke voordeel. Zijn aanval blijkt de goede als de Domo-renners de benen stilhouden en enkelingen George Hincapie en Ludo Dierckxsens naar elkaar kijken. Het overtal laat de Amerikaan en de Belg kansloos. Beide zitten in de tang bij de Domo-renners. Knaven wint solo de koers. Op zo'n twee kilometer van de velodroom, nabij de kasseistrook Espace Charles Crupelandt in Roubaix, demarreert Museeuw en wordt tweede. Vain\u0161teins wordt in de achtergrond nog derde: hij verslaat de anderen in de spurt. Dagblad \"Trouw\" noemde hem een \"\"regisseur\" omdat hij het ploegenspel \"memorabel\" uitspeelde met Vain\u0161teins. Michel Wuyts, journalist bij de Vlaamse VRT: \"Museeuw verdeelde en heerste\"\". Voor de tweede keer in zijn carri\u00e8re vulde Museeuw met twee ploegmaats het podium van Parijs-Roubaix, waarmee hij opnieuw voor een stukje geschiedenis kon zorgen.\nDe \"Leeuw van Vlaanderen\" sloot het wielerseizoen 2001 af zonder grote zege. Sterker nog: hij won dat jaar geen enkele koers, zelfs geen kermiskoers. Hij bleek nog te ambitieus en joeg op een tiende Wereldbekerzege.\n2002: Tweede seizoen bij Domo\u2013Farm Frites: derde zege in Parijs-Roubaix.\nIn het voorjaar van 2002 reed Museeuw opnieuw voor Domo\u2013Farm Frites. In de Ronde van Vlaanderen werd Museeuw tweede achter zijn voormalige ploegmaat Andrea Tafi, die nog steeds voor Mapei reed. Opnieuw komt Museeuw erg dicht bij een recordzege in de Ronde. Maar wanneer Tafi op vier kilometer van de streep in Ninove voor de ultieme aanval kiest en pleite is, zien ze de Italiaan niet meer terug en kunnen Museeuw, Peter Van Petegem, Daniele Nardello (die als ploegmaat van Tafi niet meewerkt aan de achtervolging) en George Hincapie het schudden. In de spurt om plek twee remonteert hij Nardello en verslaat Van Petegem.\nEen week na zijn tweede plaats in de Ronde won een 36-jarige Museeuw een editie van Parijs-Roubaix die in helse doch vooral epische omstandigheden werd verreden. 57 renners op 190 deelnemers hebben in 2002 de wielerpiste gezien, waarvan er zestien buiten tijd arriveerden (niet in de uitslag werden opgenomen). Hetzelfde hondenweer als het jaar ervoor kregen de renners op hun bord, ditmaal met Museeuw op het hoogste schavotje. Museeuw begon op de kasseistrook van M\u00e9rignies naar Avelin aan een solo onderneming. Op meer dan veertig kilometer van de wielerpiste. Hij passeerde Lars Michaelsen (Team Coast) als een hazenwind op \u2014 indien bij droge weersomstandigheden \u2015 een gemakkelijke kasseistrook van 700 meter lang. Museeuw graaide gestaag drie minuten op de achtervolgers, onder wie Lars Michaelsen, George Hincapie, Maximilian Sciandri, Nico Mattan, Tristan Hoffman en Steffen Wesemann.\nDaarnaast ook \u00e9\u00e9n Belgisch piepkuiken, een eerstejaarsprof die wel erg sterk voor de dag kwam vergeleken met de gemiddelde eerstejaarsprof die in zijn eerste Parijs-Roubaix \u2013 letterlijk \u2013 voor een ontketende \"Leeuw\" werd gegooid. Iets wat ook Belgisch voormalig wielrenner en co-commentator Roger De Vlaeminck op de Vlaamse televisie niet ontging. Die jonge renner zat bovendien in de ontsnapping van de dag, die vroeg in de koers tot stand kwam.\nMet de 21-jarige Tom Boonen stond die dag een opvolger voor de ouder wordende Johan Museeuw klaar. Volgens viervoudig winnaar (recordwinnaar) van Parijs-Roubaix, Roger De Vlaeminck (en commentator Michel Wuyts), was \"onze toekomst [die van de Belgen] weer voor [misschien] vijftien jaar verzekerd [met iemand als Boonen]\" en, aldus De Vlaeminck, \"hoefde die jongen [Boonen, na vandaag] niks meer te bewijzen\". Het verhaal van de leeuw en zijn welp, schreef \"Sport/Voetbalmagazine\" in 2016.\nBoonen reed als neoprof (eerstejaarsprof) voor US Postal\u2013Berry Floor, de ploeg van de toentertijd reeds controversi\u00eble Amerikaanse ronderenner Lance Armstrong. Boonen zou altijd pretenderen dat hij Museeuw had kunnen bijhalen, ter wille van een zekere allegorie van een oude koning die strijdt tegen de troonopvolger ware het niet dat hij in volle finale in dienst had moeten rijden van George Hincapie. Boonens uitspraak heeft dit in stand gehouden. Nadat Museeuw aanviel op M\u00e9rignies naar Avelin, oogde Boonen nog fris ondanks de lange ontsnapping waarvoor Boonen eerst had gekozen.\nUiteindelijk smeerde Museeuw de jonge renner twee minuten aan waarna Wesemann kwam aansluiten bij Boonen, die het in de finale zichtbaar moeilijker kreeg. Boonen en Wesemann verloren nog een minuut op Museeuw.\nBoonen reed de hele dag in de aanval. Hij verklaarde na de race bij reporter Michel Wuyts, in plat Kempens dialect en op befaamde wijze: \"k Z\u00e2t zuu n\u00f4r m\u00e2an kilometriekske te k\u00e2ake en 'k docht: 'Wanni\u00ear gonnekkik n\u00e2a muug wurre?' \", ofwel \"Ik was voortdurend naar mijn kilometerteller aan het kijken en dacht bij mezelf: 'Wanneer zou ik nou toch moe worden?\"'\nDe vermoeide George Hincapie viel de gracht in, namelijk op de kasseistrook van Camphin-en-P\u00e9v\u00e8le, en de 21-jarige Tom Boonen reed alleen achter de 36-jarige Johan Museeuw aan (totdat hij bijgehaald werd door Wesemann op het Carrefour de l'Arbre). Museeuw bleef uit de greep na een solo in de gietende regen. Hij won de koers, met een voorsprong van drie minuten en vier seconden op Steffen Wesemann en Boonen. Museeuw dacht tijdens zijn solo aan stoppen op een hoogtepunt. Dit was immers zijn tiende Wereldbekerzege. Museeuw kon het echter niet en op de wielerpiste van Roubaix bedacht hij zich. Op het podium bij de wielerpiste van Roubaix zou hij Boonen hebben verteld dat hij in hem zijn gedoodverfde, natuurlijke opvolger zag.\nDe honger van de \"Leeuw van Vlaanderen\" was niet gestild. Begin augustus 2002 won Museeuw als Wereldbekerleider de HEW Cyclassics in Hamburg, zijn elfde en laatste zege in de Wereldbeker. Hij vloerde Igor Astarloa en Davide Rebellin in een uitgedunde groepsspurt. Paolo Bettini is de meest regelmatige renner in de Wereldbeker en wint dat jaar het klassement. De Wereldbeker werd in 2004 afgevoerd. Museeuw is anno 2023 houder van het zegerecord. Hij is evenwel niet de renner die dergelijke koersen het vaakst heeft gewonnen. Lees: in de geschiedenis van die koersen. Eddy Merckx won 21 keer een Wereldbekerkoers toen de Wereldbeker (nog) niet bestond. Museeuw komt dus niet in de buurt van de \"Kannibaal\" die, als men deze statistiek onder de loep neemt, onaantastbaar is: Roger De Vlaeminck (13) en Philippe Gilbert (12, nadat de Wereldbeker door de UCI werd opgeborgen) gaan Museeuw ook nog voor.\n2003\u20132004: Laatste seizoenen als mentor van Tom Boonen.\nIn 2003 behaalt de \"Leeuw\" met de Omloop Gent\u2013Lokeren de laatste belangrijke zege van zijn loopbaan. Museeuws zesde en laatste ploeg Quick-Step\u2013Davitamon, grotendeels bestaande uit Domo-renners, domineert de koers zoals tijdens de beste dagen van Mapei. Museeuw wordt er mentor van Tom Boonen, ofwel degene die hij onomwonden zijn 'opvolger' had genoemd en die toen nog altijd maar 22 \u00e0 23 jaar oud was.\nDe beloftevolle Boonen tekende na zijn debuutjaar bij US Postal meteen bij Quick-Step \u2014voorheen Mapei, dat er na 2002 mee ophield als wielersponsor \u2014 waar men doorheen de jaren het rijden van kasseienkoersen in het DNA beitelde. Patrick Lefevere ging ook bij deze ploeg als manager fungeren, terwijl Museeuws in 2001 gestopte meesterknecht Wilfried Peeters aan het stuur van de volgauto zat.\nMuseeuw won in 2003 op gevleide wijze de Omloop Het Volk. Tom Boonen voelde zich geflikt door Museeuw, aldus Boonen in februari 2023 aan \"Het Nieuwsblad\". Toen Boonen in de finale aanviel haalde de Nederlandse spurter Max van Heeswijk van US Postal Service de jonge Belg terug. Op vijf kilometer van de aankomst demarreerde Museeuw uit een kopgroep met naast hijzelf en zijn Italiaanse ploegmaat Paolo Bettini ook nog Van Heeswijk. Van Heeswijk reageerde niet, en toen Boonen hier weet van kreeg wist hij dat Museeuw en Van Heeswijk met elkaar over een geldsom [voor Van Heeswijk] hadden gepraat.\nMuseeuw leek vanwege zijn leeftijd niet langer op zijn spurt te gokken en koos het hazenpad, ervaring laten geldend. Tussen Beervelde en Lokeren liet hij Bettini en Van Heeswijk achter. Boonen, de snelste man binnen de ploeg, werd namelijk al overboord gegooid en hing al enkele seconden achterop. Museeuw reed solo over de streep. Museeuw schreef daarmee net als in 2000 de Omloop Het Volk Gent\u2013Lokeren op zijn naam. 'Achtervolgers' Vandenbroucke en Boonen, ploegmaats van Museeuw bij Quick Step, werden vierde en vijfde respectievelijk.\nNa die laatste grote zege \u2014 de Omloop in februari 2003 \u2014 kon Museeuw wegens ziekte geen rol van betekenis spelen in de Ronde van Vlaanderen. De \"Leeuw\" reed ziek mee, maar Peter Van Petegem 'speelde met de pedalen'. Vandenbroucke, Museeuws ploegmaat die Quick Step vooraan vertegenwoordigde, blies de tegenstand weg zoals in diens wonderjaar 1999. Iedereen behalve Van Petegem. De zieke Museeuw werd achtendertigste en had zich tevreden gesteld met een rol als meesterknecht voor Vandenbroucke of zelfs de jonge Boonen.\nDat bleek ook in Gent-Wevelgem, de klassieker die toentertijd nog op de woensdag tussen Ronde en Roubaix gereden werd, het geval te zijn. Toen kon hij ondanks het slechte gevoel mee de finale kleuren in dienst van spurter Boonen. Terwijl Museeuw door de koerssituatie zelf kans maakte op winst, nadat Museeuw en Tom Boonen het gehele pakket aan flarden reden tijdens de laatste beklimming van de Kemmelberg (indertijd nog steeds slechts de aanloop naar hotel Belved\u00e8re omvattend, en nog niet Ossuaire). Boonen bleek toen niet genoeg kracht te bezitten om na een koers van 204 km het eindwerk af te ronden en werd derde achter Duitse winnaar Andreas Klier en de Australi\u00ebr Henk Vogels. Quick Step had nog een ijzer in het vuur. De Nederlander Servais Knaven, ploegmaat van Museeuw en Boonen en eerder ook al van Museeuw bij Domo-Farm Frites, werd met nog drie kilometer te gaan namelijk teruggefloten door Klier, Vogels, een meegolvende Boonen en Alberto Ongarato, een Italiaan rijdend voor Domina Vacanze en dus ploegmaat van toenmalig wereldkampioen Mario Cipollini. Museeuw diende als stoorzender bij de achtervolgende groep. Daarbij Tom Boonens toekomstige 'aartsrivaal' Fabian Cancellara \u2015 destijds rijdend voor de Italiaanse ploeg Fassa Bortolo. Gent-Wevelgem 2003 werd ook bekend omdat Boonen achter de finishlijn botste op een persfotograaf en zo nog hard tegen de grond ging. Museeuw eindigde als zevende. Hij won de spurt van de achtervolgende groep, die zo'n minuut achterop hinkte.\nMuseeuw leek de batterijen te hebben opgeladen voor Parijs-Roubaix, maar zijn vormpeil was te wispelturig door de verkoudheid en hij wist in de \"Helleklassieker\" dan ook van geen hout pijlen te maken. In Parijs-Roubaix eindigde Museeuw als drie\u00ebndertigste, maar Peter Van Petegem kende een boerenjaar en won opnieuw de koers. Museeuw arriveerde vier en een halve minuut na Van Petegem op de wielerpiste van Roubaix. Na Parijs-Roubaix reageerde de \"Leeuw\" dermate ontgoocheld, dat hij aangaf voor het laatst 'zijn' \"Heilige Week\" gereden te hebben. Vergelijkbaar met het WK in Lugano in 1996. Museeuw kon na het seizoen 2003 echter opnieuw niet ophouden met koersen. De \"Leeuw van Vlaanderen\" zou nog een laatste keer het klassieke voorjaar aanvatten: in 2004 en tevens als renner van Quick Step en Patrick Lefevere.\n2004 begon beter voor Museeuw, hoewel vooraf dus al bekend was dat het zijn laatste voorjaar als beroepswielrenner zou zijn. Op 27 maart, in de E3-Prijs Vlaanderen, riep hij de laatste dagvluchters Dave Bruylandts, Stijn Devolder en de Nederlander Michael Boogerd een halt toe. Daardoor werd het een groepsspurt. Tom Boonen won in Harelbeke de spurt. In de Ronde van Vlaanderen maakt de anders sterke Quick Step-formatie geen verpletterende indruk. Na het succes met Boonen in de E3\u2013Prijs Vlaanderen was dit eerder verrassend te noemen. Nestor Museeuw komt als eerste renner van zijn ploeg binnen, als vijftiende. De Duitser Steffen Wesemann wint de Ronde van Vlaanderen, waarbij Belgen Dave Bruylandts en Leif Hoste zich laten vangen aan Wesemann in de eindsprint.\nIn zijn allerlaatste Parijs-Roubaix leek Johan Museeuw, die een goudgele 'leeuwenhelm' droeg, op zijn vierde zege af te stevenen, tot een lekke band roet in het eten gooide. Ironisch genoeg op de kasseistrook van Hem zoals in 1996 toen hij wel won. Verbroederd met Peter Van Petegem bolt hij op de velodroom als vijfde over de streep.\nMuseeuw, 38, nam op woensdag 14 april 2004 afscheid na de Scheldeprijs gewonnen door ploegmaat Tom Boonen voor Robbie McEwen en Simone Cadamuro. Op 2 mei 2004 nam de \"Leeuw van Vlaanderen\" afscheid van supporters en wielerliefhebbers: een criterium in zijn woonplaats Gistel, georganiseerd te zijner eer. 50.000 mensen woonden zijn afscheid bij. Museeuw won en zijn fiets werd geveild voor een goed doel.\n2004\u20132008: Beschuldiging van dopinggebruik en bekentenis.\nOp 8 oktober 2004 werd Museeuw door de tuchtcommissie van de Belgische wielrijdersbond effectief geschorst voor twee jaar en twee jaar met uitstel wegens een vermeend gebruik van verboden producten. De tuchtcommissie baseerde zich op het gecodeerd sms-verkeer van Museeuw. In deze zaak werd ook de veearts Jos\u00e9 Landuyt veroordeeld, bekend van het gebruik van verboden groeihormonen in de paardensport.\nMuseeuw plaatste zijn bestellingen bij de malafide veearts Landuyt in codetaal: wespen, kevers en gesneden broden bleken codewoorden te zijn voor respectievelijk Aranesp (een verbeterde versie van epo), testosteron en groeihormonen. Een wespennest was codetaal voor een Aranesp-kuur. Deze codewoorden werden in 2009 opgenomen in het Wielerwoordenboek van uitgeverij Van Dale.\nVeearts en handelaar in doping Jos\u00e9 Landuyt werd in 2020 nogmaals veroordeeld voor gesjoemel met verboden producten.\nMuseeuw kon door zijn schorsing gedurende die periode geen offici\u00eble functie uitoefenen binnen de wielrennerij. De Vlaamse openbare omroep zag zich genoodzaakt om Museeuw wegens zijn schorsing niet langer te laten optreden als co-commentator bij wielerwedstrijden. In 2005 werd hij aangeklaagd voor mogelijk bezit van epo, Aranesp en het corticostero\u00efde dexamethason. Op 17 oktober 2005 werd de populaire \"Leeuw van Vlaanderen\" door de raadkamer van Kortrijk doorverwezen naar de correctionele rechtbank op basis van de Drugwet uit 1921.\nVanaf 2004 was Museeuw public relations-verantwoordelijke bij de Quick\u00b7Step - Innergetic wielerploeg. Op 23 januari 2007 nam hij ontslag uit die functie nadat hij op een persconferentie in Kortrijk bekende dat hij op het einde van zijn carri\u00e8re doping nam. Hij bekende het sportieve spel niet voor 100% eerlijk gespeeld te hebben om in het Canadese Hamilton een tweede maal de regenboogtrui te veroveren en zo in schoonheid te eindigen.\nVerder vertelde Museeuw dat hij zou blijven vechten voor een cleane wielersport, [dat hij niet meer kan rechtzetten wat gebeurd is] en vervolgde: \"de heksenjacht moet nu maar eens gedaan zijn\". Hij wou al twee jaar eerder met zijn bekentenis naar buiten komen, maar dat werd hem afgeraden door Lefevere. Dat en nog andere zaken werden samen met zijn beruchte interview \"over wespen en gesneden brood\" met Renaat Schotte na afloop van Gent-Wevelgem in 2003, in 2023 besproken in de Canvas-docu \"Patrick Lefevere. Godfather van de koers\". Daarin werd opgeklaard dat Museeuw tegen zijn advocaat had gelogen over (de aard) van zijn dopinggebruik (aldus Lefevere). Mede ten gevolge van zijn bekentenis liep Museeuw in 2008 een correctionele veroordeling op en kreeg hij een voorwaardelijke geldboete en gevangenisstraf.\nNa zijn veroordeling begon Museeuw te werken aan het zuiveren van zijn naam. Hij verontschuldigde zich in Nederland, waar hij tafelgast was in het praatprogramma \"De Wereld Draait Door\" van host Matthijs van Nieuwkerk. Hij verklaarde er \u2014 zonder het daadwerkelijk onder die woorden te brengen \u2014 dat hij \"geen andere keus had indien een renner [op zijn oude dag] nog een koers wilde winnen\" zoals \"vele anderen van mijn generatie [hetzelfde deden]\" (doelend op het schering en inslag zijn van doping in het wielrennen van de jaren 90). Hij probeerde ook uit te leggen hoe men destijds \"letterlijk naar doping moest grijpen [om mee te kunnen of om erbij te horen]\". \nNa verontschuldigingen tegenover wielerbeminnend Vlaanderen (media en supporters) en vervolgens vele inspanningen om aan zijn 'herstel' te werken, zoals het expliciet ijveren voor een 'cleane' wielersport (het afkeuren van latere dopingaffaires), kon hij op hernieuwde sympathie rekenen van wielerliefhebbers. Hij werd ongeveer bij het begin van het volgende decennium (2010\u20132019) terug in de armen gesloten door de pers en supporters.\nMedio jaren 2010 wordt Museeuw weer gevraagd voor wielerprogramma's. Hij schreef columns voor Vlaamse dagbladen. In september 2015 herhaalde Museeuw in het \"Brabants Dagblad\": \"In mijn tijd gebruikte [iedereen] doping.\" Hij verklaarde ook zich ongemakkelijk te voelen bij \"een geheimhoudingsplicht wanneer het gaat over dopinggebruik.\" Museeuw: \"Ik zie vandaag nog steeds renners van mijn generatie die meedraaien als ploegleider of in een andere functie, maar zij zwijgen.\" Hij keurt in dit interview dus het stilzwijgen van enkele van zijn conculega's af.\nMediacarri\u00e8re.\nIn 2013 had Museeuw een cameo in de eerste \"F.C. De Kampioenen\"-film \"\". Ook verscheen de \"Leeuw\" eind jaren 90 in het komisch Play4-programma \"Chris &amp; Co\", van en met Chris Van den Durpel. Van den Durpel persifleerde Museeuw, maar speelde op hetzelfde moment ook zijn parodistisch typetje \"Schampers\". Terwijl Museeuw niet als zichzelf doch als een wielertoerist door beeld glipte. De verdwaalde Schampers was \"Museeuw\" (Van den Durpel) kwijt en de 'echte' Museeuw (hier als een nobele onbekende wielertoerist) toont Schampers de weg.\nMedio april 2018 was Museeuw in het Stadhuis van Maastricht te gast bij het docuprogramma \"De Kleedkamer\" van Ruben Van Gucht. Museeuw kwam op uitnodiging van Van Gucht om terug te blikken op de Amstel Gold Race van 2001, waarin de \"Leeuw\" vijfde werd. Behalve Museeuw schoven ook zijn oude rivaal Peter Van Petegem, winnaar Erik Dekker en Michael Boogerd aan bij Van Gucht. Van Gucht ging tevens langs bij Michele Bartoli (in Itali\u00eb) en bij Sandra, de weduwe van de in 2017 overleden Serge Baguet. Museeuw verloor in 2001 in de Amstel Gold Race de spurt om de derde plaats tegen Baguet.\nJohan Museeuw daagt (met mate) op in wielerprogramma's. Hij blijft evenwel vaker in de luwte. Het gebeurt dus niet zo vaak dat Museeuw als tafelgast op televisie verschijnt. Museeuw was reeds te gast bij het drukbekeken Tour de France-praatprogramma \"Vive le v\u00e9lo\" gepresenteerd door Karl Vannieuwkerke op de Vlaamse openbare omroep, zoals bijvoorbeeld op 10 juli 2013. Op 8 juli 2021, waren hij en zijn voormalige kopman Eddy Planckaert twee van de tafelgasten bij Karl Vannieuwkerke in \"Villa Sporza\" tijdens de Ronde van Frankrijk 2021. Op 15 juli 2023 maakte hij na tien jaar opnieuw zijn opwachting in \"Vive le V\u00e9lo\". Die dag was volgens Museeuw ook een weerzien met de Tour de France-karavaan (achter de coulissen van de Tour) in ruim twintig jaar tijd.\nIn de zomer van 2020 nam Museeuw de rol van 'letterzetter' op zich in het spelprogramma \"Het Rad (van Fortuin)\" op de Vlaamse commerci\u00eble zender Play4, gepresenteerd door Peter Van de Veire. Hierbij vermeldde Museeuw nog een keer dat de Canadese zanger Bryan Adams een grote fan van hem was en \"dat ze nog steeds contact hadden\".\nMuseeuw treedt verder geregeld op als wieleranalist voor de Belgische dagbladen \"Het Nieuwsblad\" en \"Het Laatste Nieuws\".\nPersoonlijk leven.\nMuseeuw was gehuwd met Veronique, met wie hij twee zonen heeft: Gianni en Stefano. Stefano, zijn jongste zoon, werd ook professioneel wielrenner. Anno 2021 rijdt Stefano voor BEAT Cycling. Museeuw en zijn echtgenote Veronique scheidden in 2009.\nPalmares.\n1987\n1988\n1989\n1990\n1991\n1992\n1993\n1994\n1995\n1996\n1997\n1998\n1999\n2000\n2002\n2003"}
{"id": "4562", "revid": "68191638", "url": "https://nl.wikipedia.org/wiki?curid=4562", "title": "Leopold III van Belgi\u00eb", "text": "Leopold Filips Karel Albert Meinrad Hubertus Maria Miguel (Brussel, 3 november 1901 \u2013 Sint-Lambrechts-Woluwe, 25 september 1983) regeerde als koning der Belgen van 1934, na de dood van zijn vader koning Albert I van Belgi\u00eb, tot 1951, toen hij na de koningskwestie troonsafstand deed ten gunste van de kroonprins, zijn oudste zoon Boudewijn.\nGeboorte en jeugd.\nLeopold III werd geboren in Brussel als prins Leopold van Belgi\u00eb, prins van Saksen-Coburg en Gotha. Hij was de oudste van drie kinderen van Albert I en Elisabeth in Beieren: hij had een broer Karel en een zus Marie Jos\u00e9.\nDe geboorte vond plaats in het Paleis Van der Noot d'Assche in de Wetenschapsstraat (Leopoldswijk), waar na de Tweede Wereldoorlog de Raad van State zich vestigde. Bij zijn doopsel was zijn grootoom, koning Leopold II, peter. In 1909 werd hij troonopvolger en kreeg hij de titel hertog van Brabant. \nDe jonge Leopold kreeg huisleraren tot aan zijn veertiende jaar. In 1914, na het uitbreken van de oorlog, vergezelde hij zijn ouders en verbleef met hen in De Panne. Van 1915 tot 1919 was hij, met onderbrekingen, leerling in Eton College. Vanaf 1919 volgde hij in Brussel een militaire opleiding. Hij ondernam ook, soms met zijn ouders, grote reizen, onder meer naar de Verenigde Staten en naar Brazili\u00eb. In 1925 ging hij op studiereis in Congo.\nEerste huwelijk.\nNadat een jaar lang het gerucht ging dat Leopold zich met de Italiaanse prinses Mafalda zou verloven, trouwde hij op 4 november 1926 in Stockholm met de Zweedse prinses Astrid. Uit dit huwelijk werden drie kinderen geboren:\nKoning.\nLeopold legde op 23 februari 1934 de eed af, nadat koning Albert I op 17 februari in Marche-les-Dames het leven liet bij een rotsbeklimming.\nOp 29 augustus 1935 in het Zwitserse K\u00fcssnacht verloor Leopold III als chauffeur de controle over het stuur van de wagen en koningin Astrid werd uit de wagen geslingerd met haar hoofd tegen een perenboom, waarbij zij overleed. Leopold was licht gekwetst. Hij liet op de plaats van het ongeval een kapel bouwen.\nEretekens.\nKoning Leopold werd bedacht met talrijke eretekens, hem verleend door andere landen. Als belangrijkste zijn te vermelden:\nTweede Wereldoorlog.\nNeutraliteit.\nOnder invloed van de Duitse herbewapening liet Belgi\u00eb de bondgenootschappen uit de Eerste Wereldoorlog los en ging een neutrale koers volgen. Nazi-Duitsland erkende, na het opzeggen van het Verdrag van Locarno, de Belgische en Nederlandse neutraliteit. Leopold bracht ook snelle verbetering in de koele betrekkingen met de noorderbuur. Samen met koningin Wilhelmina nam hij in 1938 en 1939 enkele initiatieven met de bedoeling, de vrede in Europa te bewaren. Leopold speelde ook informatie van de Belgische geheime dienst over Duitse troepenbewegingen door aan de Franse bevelhebber Maurice Gamelin.\nAchttiendaagse Veldtocht.\nIn mei 1940, bij de inval in Belgi\u00eb door nazi-Duitsland, stond Leopold erop om persoonlijk het opperbevel over het Belgische leger te voeren in de Achttiendaagse Veldtocht, zoals zijn vader, die zijn grote voorbeeld was, het leger in de Eerste Wereldoorlog had aangevoerd.\nHij gaf een letterlijke betekenis aan het artikel van de grondwet dat aan de koning het opperbevel over het leger gaf. De regering hield het echter bij de stelling dat, net als alle andere koninklijke prerogatieven, het bevel over het leger ondergeschikt was aan het akkoord van de regering, minstens van de minister van Defensie. Zolang er gestreden werd, wilde de regering-Pierlot het ongecontroleerde bevelhebberschap aanvaarden, maar stelde de voorwaarde dat - zodra de gevechten zouden eindigen en het land onder de bezetting van de Duitse overwinnaar zou komen - de koning samen met de regering het land moest verlaten en vanuit het buitenland de strijd voort moest zetten. Omdat hij dit weigerde en het zijn plicht achtte om bij zijn volk te blijven, kwam het tot een breuk met de regering van Hubert Pierlot. Dit gegeven vormde de kiem van de latere koningskwestie. Het laatste en dramatische gesprek tussen de koning en zijn ministers Pierlot, Spaak, Vanderpoorten en Denis vond plaats in Wijnendale op 25 mei. Na de slag aan de Leie capituleerde Leopold.\nCapitulatie.\nVanaf 25 mei en zelfs al vroeger wisten de koning en de regering, dat ze onder de voet zouden worden gelopen door het Duitse leger. Het enige dat nog telde, was nog enkele dagen stand te houden, teneinde de evacuatie van de geallieerde legers mogelijk te maken. Om hierin te helpen, liet men grote delen van de Westhoek onder water lopen om zo de opmars van de Duitse troepen te hinderen.\nDe koning spande zich in om de geallieerden duidelijk te maken, als ze dit niet uit zichzelf wisten, dat het uur van de capitulatie van de Belgische troepen snel naderde. Onmiddellijk na die capitulatie werd door de Britse maar vooral door de Franse overheid geprotesteerd dat het onverwacht was gekomen en ze hierdoor schade hadden geleden. Achteraf bleek dit onjuist te zijn, want de signalen waren talrijk geweest:\nLeopold achtte de capitulatie onvermijdelijk om een grote slachting onder de Belgische soldaten en onder de massa in West-Vlaanderen toegestroomde vluchtelingen te vermijden. Een groot deel van de Belgen volgde hem in die gedachtegang en rond zijn persoon ontstond een ware cultus.\nNadat tot capituleren besloten was, werd nog een aantal uren gewacht, om nog een laatste respijt te geven voor de evacuatie van de Engelse troepen in Duinkerke. De wapens werden neergelegd op 28 mei om 4 uur. In de loop van de voormiddag namen de Duitsers de stad Brugge in en meldden zich aan op de residentie van de gouverneur, waar de koning verbleef. Hij werd in de nacht van 29 mei onder militair escorte naar Laken gevoerd.\nKrijgsgevangenschap.\nNu de koning in handen was gevallen van de vijand en onder huisarrest in het kasteel van Laken verbleef, ontnamen de ministerraad en een parlementaire meerderheid hem zijn grondwettelijke bevoegdheden, op basis van artikel 82 van de Grondwet. In Limoges besloten zij: de koning \"verkeerde in de onmogelijkheid om te regeren\". De grondwet voorzag in dit geval de bijeenroeping van de Verenigde Kamers, die met een gekwalificeerde meerderheid een regent moesten aanstellen. Aangezien dit onmogelijk was, besliste de regering dat zij de volheid van de grondwettelijke bevoegdheden op zich nam.\nNaar de buitenwereld werd de verantwoordelijkheid van de gerezen toestand op de koning gelegd. Pierlot zei in een radioboodschap:\n\"Geen enkele houding van de koning kan enig effect hebben als die niet door de regering wordt gedekt. Door de band met de bevolking te verbreken, plaatst de koning zich onder het gezag van de bezetter. Hij is bijgevolg niet meer in staat te regeren, want de functie van staatshoofd kan niet worden uitgeoefend onder controle van de bezetter. In afwachting zal de grondwettelijke macht van de koning worden uitgeoefend door de regering, verenigd in raad en onder haar verantwoordelijkheid worden uitgeoefend.\"\nWinston Churchill stelde de koning in zijn toespraak op 4 juni 1940 tot het House of Commons verantwoordelijk:\n\"Op het laatste moment, toen de invasie van Belgi\u00eb al een feit was, riep Koning Leopold ons om hulp en zelfs op dit laatste moment kwamen we. Hij en zijn dapper, effici\u00ebnt leger, bijna een half miljoen man sterk, beschermden onze linkerflank en hielden zo onze terugweg naar de zee open. Plotseling, zonder voorafgaand overleg, met zo min mogelijk waarschuwing, zonder advies van zijn ministers en op zijn eigen persoonlijk initiatief, zond hij een bericht naar het Duitse opperbevel, waarin hij de overgave van zijn leger betekende en onze hele flank en onze terugtocht in gevaar bracht.\"\nDe Britse pers noemde hem de \"Koning Verrader\" en \"Koning Rat\". De \"Daily Mirror\" drukte zijn portret af met onderschrift \"Het gezicht dat elke vrouw nu veracht\". Belgische vluchtelingen in Parijs plaatsten bij het standbeeld van koning Albert een bericht \"uw onwaardige opvolger\". De Britse historicus Sir Basil Liddell Hart noemde de beslissing van Leopold nochtans eervol.\nDe Franse premier Paul Reynaud beschuldigde Leopold van verraad. Leopold was de zondebok geworden, omdat Reynaud besefte dat ook de Slag om Frankrijk verloren was. Een koning kon door het republikeinse Frankrijk verantwoordelijk gesteld worden voor het eigen falen. Uiteraard had de breuk tussen de koning en zijn regering het gemakkelijker gemaakt om hem als schuldige aan te wijzen.\nDat ook de Belgische regering hem met de vinger nawees en dat op 31 mei in Limoges de aanwezige parlementsleden dit onderschreven, deed Leopold beslissen, alle contacten met de regering af te breken. Hij zou dit in de volgende oorlogsjaren consequent doorzetten.\nOnderhoud met Hitler.\nToen Leopold III van Brugge naar Brussel werd gevoerd en in het paleis van Laken aankwam, waren er al meldingen dat een gesprek met Hitler zeer binnenkort te verwachten was. Op 31 mei meldden twee gezanten van Hitler zich aan in Laken (staatsminister Otto Meissner en dokter Karl Gebhardt) met een uitnodiging voor de koning om de F\u00fchrer te ontmoeten. Het antwoord van de koning luidde dat hij de uitnodiging aanvaardde, maar op voorwaarde dat de ontmoeting incognito gebeurde. Generaal Van Overstraeten en ook Hendrik De Man schreven, dat de koning uitgeput was en erg tegen een confrontatie met Hitler opzag.\nOp 4 juni antwoordde Hitler dat hij zich over de principi\u00eble aanvaarding verheugde, maar dat hij het incognito onmogelijk achtte. Hij zou er later op terugkomen, wanneer de militaire operaties in Frankrijk achter de rug waren.\nOp 26 juni, na de wapenstilstand in Frankrijk, bevestigde Leopold aan zijn bewaker kolonel Werner Kiewitz dat hij bereid bleef Hitler te ontmoeten (zonder nog aan de voorwaarde van incognito te houden), en verzocht hem dit door te seinen. Nu was het Hitler die weigerde. In zijn instructies van 11 juli 1940 over Belgi\u00eb werd geen rol meer voorzien voor de koning en werd het toekomstig lot van het land onbeslist gelaten. Als er vanuit de omgeving van de koning nog vragen zouden komen over de toekomst van Belgi\u00eb, moest daar 'dilatorisch' op geantwoord worden.\nBegin oktober 1940 verbleef prinses Marie-Jos\u00e9 gedurende drie weken bij haar moeder en broer in Brussel. Vandaar vertrok ze naar Duitsland en op 17 oktober ontmoette ze er Hitler, tot wie ze relatief gemakkelijk toegang had. Ze vroeg opnieuw een onderhoud Hitler-Leopold aan.\nHitler ging op het verzoek in en liet enkele dagen later weten dat hij de koning zou ontmoeten op 27 oktober 1940 in het station van Yvoir, in de trein waarmee hij door Belgi\u00eb reed, bij terugkeer uit Frankrijk. De afspraak werd echter te elfder ure afgezegd, omdat Hitler dringend naar Florence afreisde voor een ontmoeting met Benito Mussolini.\nEen nieuwe datum werd voorgesteld, die deze keer werd gehonoreerd: 19 november 1940, met als plaats van het onderhoud Hitlers Berghof bij Berchtesgaden. Zowel de koning als de F\u00fchrer wisten dat van politieke onderhandelingen geen sprake kon zijn, maar de drie punten die de koning wilde bespreken, lagen er toch dichtbij. Hij wilde het met name hebben over:\nHet gesprek was georganiseerd door generaal Raoul Van Overstraeten, militair raadgever van Leopold. Aanwezig waren Hitler, Leopold en professor Schmidt, tolk van Hitler. Het gesprek leverde geen resultaat op, want zelfs de vage beloften van Hitler over humanitaire kwesties kregen geen gevolg. Wat betreft het politieke gesprek wisten beiden dat het onmogelijk om onderhandelingen betreffende het toekomstig lot van Belgi\u00eb kon gaan. Zelfs de door Leopold verhoopte verklaring die de toekomstige onafhankelijkheid van Belgi\u00eb zou hebben gegarandeerd, kwam er niet.\nVerzet.\nDe door officieren opgerichte eerste verzetsgroepen in Belgi\u00eb wekten argwaan op bij de regering in Londen. Niet alleen waren ze zeer trouw aan de koning, die ze als hun echte chef beschouwden, maar ze sympathiseerden ook met politieke plannenmakers van uiterst rechtse strekking. Ze waren de regering in ballingschap zeker niet genegen.\nDe Britse SOE zag dat anders en wilde graag samenwerken met de lokale verzetsbewegingen. Vooral het \"Belgisch Legioen\" van commandant Claser sprak hen aan. Deze en een paar andere bewegingen zoals \"Falanx\" (van majoor De Grunne) en \"Gereconstrueerd Belgisch Leger\" (van kolonel Lentz) bestonden hoofdzakelijk uit Belgische officieren, die al dan niet ondergedoken leefden. De Britten zetten dan ook de Belgische regering onder druk om het verzet in Belgi\u00eb te erkennen en te ondersteunen. Dit gebeurde niet zonder problemen, vanwege de bestaande argwaan. De eerste contacten met de naar Londen overgevlogen Claser veranderden daar weinig aan. Het is pas nadat Claser door de Duitsers was opgepakt en kolonel Jules Bastin de leiding nam dat het tij keerde. Het \"Belgisch Legioen\" werd vanaf midden 1942 als verzetsbeweging aanvaard. Ze wijzigde haar naam in Geheim Leger. Het vertrouwen in Bastin, een vriend van Fran\u00e7ois De Kinder, de schoonbroer van Pierlot, was groot. Voortaan liepen de contacten direct met de Belgische diensten in Londen en niet meer via de Britse SOE zoals voorheen. De Belgische regering gaf voortaan opdrachten en verstrekte financi\u00ebn en wapens.\nDe koning bleef op de hoogte van de verzetsactiviteiten via generaal Van Overstraeten, die nauwe contacten had met verzetslui. Het belette niet dat de koning terughoudend bleef tegenover militaire verzetsacties, die volgens hem te veel offers zouden eisen, zowel tijdens gevechten als tijdens de represailles die er zouden op volgen.\nGeheime dochter.\nTussen zijn eerste en tweede huwelijk had Leopold twee minnaressen: de dichteres Francesca Erik en de kunstschaatsster Liselotte Landbeck. Samen met Liselotte Landbeck kreeg hij in 1940 in Antwerpen een dochter, Ingeborg Verdun.\nTweede huwelijk.\nOp 6 december 1941 trouwde koning Leopold met de op dat ogenblik reeds van hem zwangere Lilian Baels, dochter van oud-gouverneur van West-Vlaanderen Hendrik Baels. Het burgerlijk huwelijk werd op 7 december via een kerkelijke brief van kardinaal Van Roey bekendgemaakt. Daarin maakte deze ook melding van hun kerkelijk huwelijk dat reeds op 11 september door hem zou ingezegend zijn.\nDe geboorte, zeven maanden later, van hun zoon Alexander op 18 juli 1942 maakte de reden van het burgerlijk huwelijk en het kerkelijk huwelijk dat er drie maanden aan voorafging (wat ook in strijd is met de grondwet) voor iedereen duidelijk.\nDit huwelijk, dat slecht onthaald werd bij de onder de bezetting lijdende bevolking (zeker na de bekendmaking van de geboorte), zou de koning ook parten spelen bij de afwikkeling van de koningskwestie na de oorlog. Lilian is sindsdien nooit geaccepteerd geweest; in de ogen van nogal wat Belgen bezoedelde zij de erfenis van Astrid. Zij werd door haar huwelijk geen koningin der Belgen.\nPolitiek testament.\nIn januari 1944 schreef koning Leopold III een nota (later bekend als 'politiek testament'), bestemd voor de regering die aan de macht zou zijn als de geallieerde troepen het land zouden bevrijden en hij op dat ogenblik niet in Belgi\u00eb zou zijn. Een beslissing tot bekendmaking van het document liet Leopold over aan de regering indien zij dit opportuun zou achten. In het testament eiste hij onder meer excuses van de regering in ballingschap voor de gebeurtenissen van 1940 en verwierp hij de verdragen die zij in Londen gesloten had. Hij vermeldde met geen woord de geallieerden die het land bevrijdden, noch het verzet en de slachtoffers van het naziregime. Dit zette hernieuwd kwaad bloed, zowel bij de regering als bij de geallieerden.\nKoningskwestie.\nDeportatie.\nOp 7 juni 1944, de dag na de Landing in Normandi\u00eb, werd eerst Leopold III en daags daarop de koninklijke familie door de Duitsers gedeporteerd naar kasteel Hirschstein aan de Elbe in Saksen. Op 7 maart 1945, toen de geallieerde troepen naderden, werden ze overgebracht naar Strobl in Oostenrijk. Heinrich Himmler gaf bevel de koninklijke familie te fusilleren, maar doordat de troepen van generaal George Patton de telefoonlijnen hadden vernield kwam het bericht niet aan. Begin mei werden ze door het 7e Amerikaanse leger van generaal Alexander Patch bevrijd.\nZijn breuk met de Belgische regering tijdens de Duitse inval in mei 1940 en daaropvolgend het verschil in houding tussen de koning en de regering in ballingschap tijdens de bezetting zouden de aanleiding vormen tot de koningskwestie, die na zijn bevrijding uit krijgsgevangenschap in mei 1945 nog vijf jaar lang zou slepen.\nNa zijn bevrijding waren de regering-Van Acker en de Amerikaanse regering en legerleiding, evenals de Britse regering, het erover eens dat men moest verhinderen dat koning Leopold direct naar Belgi\u00eb terug zou keren.\nStrobl.\nOnmiddellijk na zijn bevrijding werd de koning op 9 en 10 mei opgezocht door zijn broer Karel, de prins-regent, door eerste minister Achille Van Acker en door verschillende Belgische politieke gezagdragers. Het kwam tot dramatische tegenstellingen en heftige sc\u00e8nes. De koning werd voor het eerst grondig ge\u00efnformeerd over de gewijzigde toestand in het land en hoe een aanzienlijk deel van de bevolking gekant was tegen zijn terugkeer en zijn hernemen van de koninklijke functie.\nVerdere onderhandelingen volgden. Voor- en tegenstanders van zijn terugkeer bezochten Leopold. Ook zijn moeder bracht hem bezoek en wilde zich voor zijn terugkeer inzetten. Ze trok naar Londen om bij de Britten voor hem te pleiten, maar werd daar met een stilzwijgende afkeuring geconfronteerd vanwege de koning, eerste minister Churchill en andere prominenten. Ze kwam van een kale reis terug. Ook hier had het 'politiek testament' een nefaste invloed gehad.\nTegen eind juli was het duidelijk dat de terugkeer van de koning onmogelijk was. De regering weigerde hiervoor verantwoordelijkheid te nemen en Leopold vond niemand bereid om een hem gunstig gezinde regering te vormen. Dat niets meer mogelijk was werd door Achille Van Acker aan de koning betekend op 7 juli 1945 tijdens een gesprek dat amper vijf minuten duurde. Het bezoek op 12 juli van prins Karel en van de voorzitters van Kamer en Senaat veranderde daar niets aan. De koningskwestie werd een lange lijdensweg.\nZwitserland.\nOp 1 oktober 1945 verhuisde de koninklijke familie naar Zwitserland, waar ze in de grote villa \"Le Reposoir\" in Pregny-Chamb\u00e9sy bij Gen\u00e8ve ging wonen. Leopold stelde historicus Jacques Pirenne aan als zijn secretaris.\nPregny werd een soort bedevaartplaats, waar talrijke groepen en personen hun aanhankelijkheid aan Leopold kwamen betuigen. Ondertussen woedde de controverse verder, gaandeweg heviger, tussen voor- en tegenstanders van de terugkeer. Parlementaire debatten, publicaties voor en tegen, campagnes in de kranten: alle middelen werden aangewend, zonder dat een overeenkomst in het zicht kwam.\nVolksraadpleging.\nIn vijf jaar volgden tien regeringen elkaar in snel tempo op, zonder tot een akkoord te komen over de toekomstige rol van Leopold III. De CVP won de Belgische verkiezingen 1949 met de terugkeer van Leopold III in haar programma. Ze kwam maar \u00e9\u00e9n zetel tekort voor een absolute meerderheid. Eerste minister Gaston Eyskens van de katholiek/liberale regering-G. Eyskens I schreef ter oplossing van de koningskwestie een niet-bindende volksraadpleging uit op 12 maart 1950. De vraag luidde: \"Zijt U de mening toegedaan dat Koning Leopold III de uitoefening van zijn grondwettelijke machten zou hernemen?\" 57,68% stemde \"Ja\"; in Vlaanderen was de meerderheid overweldigend met 72%, in Walloni\u00eb en Brussel echter was meer dan de helft tegen terugkeer. Toen Eyskens conform de uitslag van de volksraadpleging de koning wilde doen terugkeren, stapten de liberale ministers uit de regering, zodat de regering viel en nieuwe verkiezingen uitgeschreven werden.\nTerugkeer naar Belgi\u00eb.\nDe Belgische verkiezingen 1950 van 4 juni leverden de CVP een absolute meerderheid, waarmee ze een homogene CVP-regering-Duvieusart I vormde. Op 20 juli 1950 stelde het parlement het einde vast van de onmogelijkheid tot regeren van Leopold III. Dit betekende het einde van het regentschap, en twee dagen later landde de koning in Belgi\u00eb, met de bedoeling zijn koninklijke functies weer op te nemen. Doordat in Walloni\u00eb een meerderheid zich verzette tegen het democratisch verlopen referendum, waarbij een meerderheid van de Belgische bevolking voor Leopold III gekozen had, kwam Belgi\u00eb aan de rand van een burgeroorlog.\nBetogingen, stakingen en geweld braken uit. Te Gr\u00e2ce-Berleur bij Luik, schoot de rijkswacht drie betogers dood en een vierde stierf nadien. De tegenstanders van Leopold kondigden een mars op Brussel aan voor 1 en 2 augustus.\nTroonsafstand.\nDaarop besloot Leopold III, na zware politieke druk van de regering-Duvieusart I en in de onmogelijkheid om iemand te vinden die een nieuwe regering wilde vormen die hem zou ondersteunen, de macht over te dragen aan zijn oudste zoon Boudewijn en op termijn af te treden en het koningschap aan zijn zoon te laten. Met de wet van 10 augustus 1950 werd de \"koninklijke prins\" Boudewijn tot plaatsvervanger van zijn vader aangesteld en op 11 augustus legde hij de eed af. Tijdens deze plechtigheid werd de kreet 'Vive la r\u00e9publique' geroepen, waarvoor algemeen de communist Julien Lahaut verantwoordelijk werd geacht. Julien Lahaut werd op 18 augustus in zijn woning te Seraing doodgeschoten door vier Leopoldisten onder leiding van Fran\u00e7ois Goossens met schuilnaam \"Adolphe\". Een jaar later, op 16 juli 1951 tekende Leopold zijn troonsafstand en de volgende dag werd Boudewijn be\u00ebdigd als vijfde koning der Belgen. Leopold III was daarmee de eerste Belgische vorst die abdiceerde.\nNa het koningschap.\nLeopold III en prinses Lilian bleven, met hun gezin inclusief koning Boudewijn, na zijn aftreden wonen op het kasteel van Laken. Pas na het huwelijk van Boudewijn met Fabiola in december 1960 verhuisden ze naar het domein Argenteuil in Waterloo. Enkel tijdens de begrafenis van koningin Elisabeth in 1965 verschenen Leopold en Boudewijn nog samen in het openbaar.\nOok postuum zorgde Leopold III voor controverse door de publicatie in 2001, in opdracht van prinses Lilian, van \"Leopold III, kroongetuige\" met als ondertitel \"over de grote gebeurtenissen tijdens mijn koningschap\". In dit boek bleef hij, op basis van zijn weergave van de feiten, zijn toenmalige houding en visie verdedigen.\nKoning Leopold en prinses Lilian van Retie kregen samen drie kinderen:\nLeopold kreeg een staatsbegrafenis en ligt begraven in een praalgraf in de Koninklijke Crypte, tussen koningin Astrid en Lilian, prinses van Retie. Koning Boudewijn liet - op verzoek van zijn vader - het lichaam van zijn moeder en vader opgraven en de kelder vergroten zodat ook Lilian er na haar overlijden in 2002 bijgezet kon worden.\nWetenschappelijke activiteiten.\nNa zijn troonsafstand wierp Leopold III zich op wat zijn echte passie was, de natuurkunde, plantkunde en etnologie.\nIn 1956 werd hij door de regering benoemd tot voorzitter van de Nationale Commissie voor Wetenschappelijk Onderzoek. Zelf richtte hij een Wetenschappelijke Internationale Stichting en een Leopold III-fonds op. Van het fonds was hij voorzitter en werd na zijn dood hierin opgevolgd door prinses Esmeralda. Leopold onderhield nauwe contacten met talrijke specialisten en geleerden in binnen- en buitenland.\nIn de schoot van zijn gestichte organisaties realiseerde hij een film over Belgisch-Congo:\nHij organiseerde en financierde een tiental expedities en verleende steun aan universitaire projecten op het gebied van plantkunde, zo\u00f6logie, antropologie en volkenkunde.\nTijdens zijn indrukwekkend aantal reizen bouwde hij een grote collectie foto's en dia's op. Samen met de door hem verworven verzameling van opgezette dieren, bloemen, planten en voorwerpen verrijkte hij de collecties van de Belgische wetenschappelijke instellingen en musea. Zijn bekendste reis is die in 1952 gehouden door het stroomgebied van de Amazone en de Rio Negro.\nNaast de wetenschappelijke betrachtingen van zijn reizen kwam ook een voorloperrol tot uiting als milieubeschermer.\nOverlijden.\nOp 25 september 1983 onderging Leopold een hartoperatie, maar hij overleed na de operatie. Hij kreeg een staatsbegrafenis en zijn lichaam werd ten ruste gebracht in de crypte van de Onze-Lieve-Vrouwekerk van Laken naast zijn echtgenote Astrid en bij zijn koninklijke voorgangers."}
{"id": "4564", "revid": "147337", "url": "https://nl.wikipedia.org/wiki?curid=4564", "title": "Tournai", "text": ""}
{"id": "4566", "revid": "10033", "url": "https://nl.wikipedia.org/wiki?curid=4566", "title": "Lijst van wielrenners", "text": "Een wielrenner (kortweg: renner) is iemand die de wielersport beoefent. Het vrouwelijk equivalent van wielrenner is wielrenster. \nHieronder volgt een op achternaam gesorteerde alfabetische lijst van (bekende) wielrenners. Deze is van A tot en met Z opgesplitst in subpagina's, die via onderstaande links te openen zijn. Veel renners hebben een of meer bijnamen, die tussen haakjes cursief achter de namen zijn vermeld.\nA - B - C - D - E - F - G - H - I - J - K - L - M - N - O - P - Q - R - S - T - U - V - W - X - Y - Z"}
{"id": "4571", "revid": "45745", "url": "https://nl.wikipedia.org/wiki?curid=4571", "title": "Co-enzym", "text": "Een co-enzym is een relatief klein organisch molecuul dat nodig is voor een enzym om zijn functie te vervullen. Co-enzymen zijn een bepaalde soort cofactoren. Een co-enzym onderscheidt zich van een activator doordat het een organische en geen anorganische verbinding is.\nVeel vitaminen zijn een precursor van een co-enzym. Zonder dit co-enzym kan de enzymatische reactie niet plaatsvinden.\nHet co-enzym fungeert in een cel vaak als een soort van aan/uit-schakelaar. Door de concentratie van het co-enzym te vari\u00ebren wordt de chemische reactie, die het enzym faciliteert, vertraagd of versneld."}
{"id": "4572", "revid": "91056", "url": "https://nl.wikipedia.org/wiki?curid=4572", "title": "Lijst van winnaars van de Ronde van Frankrijk", "text": "De volgende tabel geeft een lijst van winnaars van de Ronde van Frankrijk.\nLeeftijd.\nFirmin Lambot was met zijn 36 jaar de oudste winnaar van de Ronde van Frankrijk in 1922, Henri Cornet de jongste met 19 jaar in 1904."}
{"id": "4574", "revid": "344538", "url": "https://nl.wikipedia.org/wiki?curid=4574", "title": "Herman Deleeck", "text": "Herman Deleeck (Borgerhout, 29 augustus 1928 - Hove, 31 oktober 2002) was een Belgisch econoom en politicus voor de CVP.\nLevensloop.\nHij was doctor in de rechten en doctor in de economische wetenschappen. Hij doceerde jarenlang aan de universiteiten van Leiden, Antwerpen en Leuven, werd ook actief bij de studiedienst van het ACW, waarvan hij van 1957 tot 1965 voorzitter was. Onder zijn impuls werd het Centrum voor Sociaal Beleid van de Antwerpse universiteit opgericht. Dit centrum doet onderzoek naar de werking van de sociale zekerheid in Belgi\u00eb.\nZijn onderzoek situeerde zich rond de omvang, de determinanten en de doelmatigheid van het sociaal beleid en de welvaartsstaat, die hij omschreef als een \"onge\u00ebvenaarde hoogstaande samenlevingsvorm, het geestelijk ideaal van Europa.\" Hij probeerde zicht te krijgen op de implicaties en feitelijkheden van de (her)verdeling van beschikbare overheidsmiddelen. Herman Deleeck was ook een van de pioniers van het grootschalig empirisch sociaal-economisch onderzoek in Belgi\u00eb: hij maakte als eerste in 1975 een sociale kaart te maken van de Vlaamse gezinnen door middel van een grootschalige bevraging van 5.000 gezinnen.\nEen bekende stelling van Herman Deleeck is die van het Matte\u00fcseffect, waarmee wordt verwezen naar een passage in het Evangelie volgens Matte\u00fcs (\"Want aan degene die heeft, zal gegeven worden, en wel overvloedig. Maar aan degene die niet heeft, zal zelfs nog ontnomen worden wat hij heeft.\" - Matte\u00fcs 13:12, Willibrordvertaling 1995). Het is de kritiek op de werking van sommige herverdelingsmechanismen \"die maken dat de voordelen van het sociaal beleid, verhoudingsgewijze en tendentieel m\u00e9\u00e9r toevloeien aan de hogere sociale groepen dan aan de lagere\". De beste voorbeelden daarvan zijn de kinderbijslagen en de pensioenen. Gezinnen uit hogere sociale groepen ontvangen meer kinderbijslagen dan die uit lagere groepen omdat zij hun kinderen langer en in groteren getale laten voortstuderen. En omdat hoger opgeleiden langer leven dan lageropgeleiden genieten zij langer van hun (overigens ook hoger) pensioen. Dit Matte\u00fcseffect wordt tevens waargenomen in meer recente takken van het sociaal beleid, zoals de kinderopvang. Dit effect wordt door sommigen ook het Marcus-effect genoemd, omdat de beschrijving van dit fenomeen ook terugkomt in oudere teksten uit het Evangelie volgens Marcus.\nVia het ACW verzeilde hij in de CVP en was voor deze partij lid van de Belgische Senaat. Van 1977 tot 1981 was hij provinciaal senator voor de provincie Antwerpen, van 1984 tot 1985 was hij rechtstreeks gekozen senator voor het arrondissement Antwerpen en van januari tot oktober 1987 was hij opnieuw provinciaal senator. In de periode mei 1977-oktober 1980 zetelde hij als gevolg van het toen bestaande dubbelmandaat ook in de Cultuurraad voor de Nederlandse Cultuurgemeenschap, die op 7 december 1971 werd ge\u00efnstalleerd. Vanaf 21 oktober 1980 tot november 1981, en opnieuw van oktober 1984 tot oktober 1985, was hij lid van de Vlaamse Raad, de opvolger van de Cultuurraad en de voorloper van het huidige Vlaams Parlement.\nNa zijn emeritaat werd hij voorzitter van het VFSIPH (Vlaams Fonds voor Sociale Integratie van Personen met een Handicap), later Vlaams Agentschap voor Personen met een Handicap.\nZijn opvolgster als directeur van het Centrum voor Sociaal Beleid is Bea Cantillon. Het centrum kreeg sindsdien een iets andere naam, \"Centrum voor Sociaal Beleid Herman Deleeck\".\nSinds 2012 organiseert de Universiteit Antwerpen de Leerstoel Herman Deleeck, die voor het eerst bekleed werd door voormalig voorzitter van de Vlaamse socialisten, Frank Vandenbroucke."}
{"id": "4575", "revid": "538448", "url": "https://nl.wikipedia.org/wiki?curid=4575", "title": "Lijst van stripauteurs", "text": "Deze lijst van stripauteurs bevat de namen (pseudoniemen) van zowel schrijvers (s) als tekenaars (t), alsmede van degenen die beide vakken uitoefenen (s+t).\nExterne links.\nBovenstaande lijst is niet compleet. Meer is te vinden op:"}
{"id": "4576", "revid": "81359", "url": "https://nl.wikipedia.org/wiki?curid=4576", "title": "VLD", "text": "VLD kan betrekking hebben op:"}
{"id": "4577", "revid": "1061913", "url": "https://nl.wikipedia.org/wiki?curid=4577", "title": "Carl Barks", "text": "Carl Barks (Merrill, 27 maart 1901 \u2013 Grants Pass, 25 augustus 2000) was een Amerikaanse striptekenaar die beroemd werd door het schrijven en tekenen van Donald Duck-verhalen. Het verkrijgen van die roem was op zich een prestatie, want Duck-verhalen werden oorspronkelijk altijd op naam van Disney gezet. Barks bedacht onder meer Duckstad en een groot deel van de bewoners van deze stad. Vandaar dat zijn bijnaam 'de duckman' was.\nBiografie.\nBarks startte zijn carri\u00e8re als illustrator voor de krant \"Calgary Eye-opener\" in Minneapolis in 1928. Barks begon voor het bedrijf van Walt Disney (Disney Studios) te werken in 1935, een jaar na het debuut van Donald Duck. Hij werkte aanvankelijk in de studio als \u201cinbetweener\u201d, een animator die de tekeningen maakt tussen de basistekeningen van de beweging van een karakter in tekenfilms. In 1937 bedacht hij de climax van wat de animatiefilm \"Modern Inventions\" zou worden, waarna hij aan het werk kon in de scenario-afdeling. Hij werkte samen met anderen aan animatiefilms als \"Donald's Nephews\" (1938), \"Donald's Cousin Gus\" (1939), \"Timber\" (1941), \"The Vanishing Private\" (1942) en \"The Plastics Inventor\" (1944).\nBarks nam in 1942 ontslag bij de Disney Studios. Niet alleen was hij ontevreden met het feit dat men alleen nog maar Donald-cartoons als oorlogspropaganda produceerde, maar ook de airconditioning bij Disney had hem bijna de das omgedaan. Barks verhuisde naar een warmer oord, even buiten Los Angeles, waar hij kippen begon te houden. Hij tekende ook illustraties voor het tijdschrift over luchtvaart \"Flying and popular Aviation\". Hij was van plan een eigen strip rond superhelden te maken, maar al snel kreeg hij bericht van Western Publishing, die in licentie van Disney Donald Duck-strips uitgaf. Barks stopte met de kippenhouderij en ging akkoord om verhalen te maken. Barks was de laagstbetaalde werknemer van Western, maar klaagde daar nooit over. Hij werd liever gewoon met rust gelaten.\nBarks zou de daaropvolgende drie decennia verhalen maken, tot ruim na het bereiken van de pensioengerechtige leeftijd. Hij omringde Donald Duck met een bezetting van excentrieke en kleurrijke personages, zoals 's werelds rijkste eend Dagobert Duck, Donalds fortuinlijke neef Guus Geluk, uitvinder Willie Wortel, de Zware Jongens, de heks Zwarte Magica, een van Dagoberts aartsrivalen Govert Goudglans, de verkennerachtige organisatie de Jonge Woudlopers (waar onder meer de neefjes Kwik, Kwek en Kwak lid van zijn), Willie Wortels vaste hulpje Lampje en John Rockerduck, Dagobert Ducks andere aartsrivaal.\nMensen die voor Disney werkten deden dat in redelijke anonimiteit: de verhalen waren voorzien van Walt Disneys naam en (soms) een kort identificatienummer. Lezers begonnen echter door te krijgen dat er verhalen waren die door hun kwaliteit met kop en schouders boven alle andere uitstaken. Ze begonnen te vermoeden dat deze het werk waren van \u00e9\u00e9n en dezelfde artiest en noemden deze \"the good Duck artist\" of \"the Duck man\". Later kwam men erachter dat deze man Carl Barks heette.\nBarks' verhalen waren grappige avonturen met een donkere, defaitistische ondertoon. Barks toonde een afspiegeling van de harde (Amerikaanse) samenleving, waarin Donald als underdog in statusgevoelig Duckstad constant onder moordende sociale druk staat. Ze werden daardoor niet alleen bij kinderen, maar ook bij volwassenen populair. Ondanks dat Barks zelf weinig reisde liet hij zijn helden de hele wereld over trekken naar de meest afgelegen en schitterende locaties.\nOver of er een politieke boodschap in deze strips steekt, verschillen de meningen. In het Spaanstalige werk \"Hoe lees ik Donald Duck\" (1971) zetten Ariel Dorfman en Armand Mattelart de Duck-strips neer als vehikels voor het cultureel imperialisme van de Verenigde Staten. Vertaler David Kunzle, die Barks sprak voor zijn inleiding bij de Engelse editie, zag echter in de uitbuiting van Donald Duck door Dagobert een projectie van Barks' eigen situatie als onderbetaalde tekenaar voor Disney en in de buitenlandse avonturen van de eenden een satire op het imperialisme in plaats van een verdediging ervan.\nNaast de verhalen voor Disney maakte Barks in de jaren 1943-1947 ook stripverhalen met niet-Disney-figuren zoals Andy Panda (voor New Funnies, 1943), Porky Pig (voor Four Color, 1944) en Benny Burro en Happy Hound (voor Our Gang, 1943-1947).\nBarks ging in 1966 met pensioen, maar bleef scenario's schrijven voor de reeks Jonge Woudlopers. Ook heeft hij nog enkele Donald Duck-verhalen geschreven, die meestal werden uitgewerkt door Tony Strobl. In de jaren negentig werden de meeste van deze verhalen opnieuw uitgewerkt door de Nederlander Daan Jippes, die Barks' originele stijl veel beter benadert. Het laatste scenario waaraan Barks meewerkte was 'Somewehere in Nowhere', dat verder uitgewerkt werd door scenarist John Lustig en tekenaar Pat Block.\nOok begon Barks olieverfschilderijen te maken, die dan weer eens op een voorplaat, dan weer eens op een sc\u00e8ne uit een verhaal gebaseerd waren. Deze schilderijen werden zeer populair en hun prijs steeg in een razend tempo, tot Barks' eigen verbazing. Korte tijd verbood Disney hem via de rechter deze schilderijen te maken, maar nadat ook Disney in de royalty's kon delen, kreeg Barks alsnog toestemming.\nBarks stierf op 25 augustus 2000 op de leeftijd van 99 jaar, niet lang na Nederland bezocht te hebben. Alhoewel hij chemotherapie tegen leukemie moest ondergaan, bleef hij volgens verzorger Serene Hunickle \"grappig tot aan het eind\".\nInvloed.\nDe invloed van Barks is moeilijk te bepalen. Zijn werk heeft in sommige landen, met name zijn vaderland de Verenigde Staten, nauwelijks erkenning gevonden, in andere landen, zoals Nederland, was en is het razend populair.\nOnder de huidige schrijvers en tekenaars van Donald Duck-verhalen staat echter als een paal boven water dat Barks nog altijd hun meester is. Duck-makers als Keno Don Rosa, Daan Jippes en William van Horn zijn er trots op als zijn opvolgers erkenning te krijgen.\nIn Nederland kent vrijwel iedereen het 'vrolijke weekblad', de Donald Duck, en dit mag toch ook als de verdienste van Barks worden gezien; de redactie van het weekblad besloot al vroeg veel Barks-verhalen uit te brengen.\nIn Almere is de Carl Barksweg naar hem genoemd, in de Stripheldenbuurt.\nCollecties.\nVerenigde Staten.\nDe Disneystrips waaraan Carl Barks heeft meegewerkt zijn al vele malen gebundeld, in verschillende landen. Een belangrijke uitgave is de \"Carl Barks Library\", van 1983 tot 1990 uitgegeven in de Verenigde Staten door uitgeverij Another Rainbow. De luxe 30-delige reeks herdrukte Barks werk in voornamelijk zwart-wit en bevatte naast strips een groot aantal achtergrondartikelen. Een tweede bundeling van Barks' werk verscheen van 1991 tot 1996 bij Gladstone Publishing onder de naam \"The Carl Barks Library\". Deze 141 delen tellende reeks was wel in kleur. Ook \"The Complete Carl Barks Disney Library\", die vanaf 2011 door uitgeverij Fantagraphics wordt uitgegeven, is in kleur.\nEuropa.\nDe uitgebreidste Europese uitgave van Barks' werk is \"The Carl Barks Collection\" (2005-2008), uitgegeven door de Deense uitgeverij Egmont. De 30-delige reeks verscheen in Denemarken, Noorwegen, Zweden en Duitsland, en een jaar later ook bij Sanoma in Finland. Een Spaanse versie werd na 4 delen stopgezet. \"The Carl Barks Collection\" heeft veel overeenkomsten met de Amerikaanse \"Carl Barks Library\" uit de jaren 80, maar is in kleur, ordert de verhalen op publicatiedatum en bevat materiaal dat niet in de \"Carl Barks Library\" voorkwam. In Noorwegen werd de serie in 2009-2012 vervolgd door 6 delen \"Carl Barks Ekstra\", waarin onder meer door Barks' gemaakte schilderijen en zijn strips van Barney Bear zijn verschenen. Vier delen hiervan zijn ook in Zweden verschenen.\nNederland.\nDe bekendste en compleetste Nederlandstalige bundeling van Barks' werk is de softcoverreeks 'De beste verhalen van Donald Duck' (1975-2010), een serie van 135 delen. De eerste 133 delen zijn in 2000-2008 door uitgeverij Lekturama gebundeld in de 34-delen tellende \"Donald Duck Collectie\". Een tweede reeks met deze naam verscheen in 2009 als cadeau voor lezers van het Algemeen Dagblad. Hierin werden echter slechts 24 van de 135 albums herdrukt.\nOorspronkelijk verschenen in de reeks 'De beste verhalen van Donald Duck' voornamelijk strips rond Donald Duck, terwijl in de reeks 'Oom Dagobert, avonturen van een steenrijke eend' de verhalen verschenen waarin Dagobert Duck een hoofdrol speelde. In 1986 werd het roer echter omgegooid en vanaf deel 31 verschenen in de Oom Dagobert-reeks albums met het werk van andere tekenaars. De inhoud van de eerste dertig albums is in de loop van de tijd opgenomen in 'De beste verhalen van Donald Duck'.\nMinder bekend is een luxe uitgave in zwart-wit uit de jaren 1986 tot 1989, afwisselend verschenen onder de titels \"Donald Duck - Alle klassieke verhalen\" en \"Donald Duck - Alle verhalen van Carl Barks\". Deze reeks stopte in 1989 bij deel 6, en had op dat moment Barks' Disneystrips uit de jaren 1942 tot 1952 gebundeld. Deze delen werden in 1992 herdrukt onder de naam \"Donald Duck - Alle klassieke verhalen\", met een andere cover. Deze tweede reeks werd wel voortgezet en naast de zes delen uit de jaren 80 verschenen in 1992 nog 11 andere delen. De 17 delen bundelden bij elkaar alle door Barks getekende Disneystrips uit de jaren 1942 tot 1968. De reeks is echter minder compleet dan de serie 'De beste verhalen van Donald Duck'. Het belangrijkste verschil is dat de door Barks geschreven en geschetste Jonge Woudlopers-verhalen uit de late jaren 60 en vroege jaren 70 in de reeks 'Alle klassieke verhalen' ontbreken."}
{"id": "4578", "revid": "15168", "url": "https://nl.wikipedia.org/wiki?curid=4578", "title": "Ra (god)", "text": "Ra of Re is de zonnegod van de Egyptische mythologie. Hij was een van de meest vereerde en belangrijkste goden in de Egyptische mythologie. De god werd veelal geassocieerd met andere goden. In de vroege Egyptische mythologie had hij deels de gedaante van een valk, waardoor hij Re-Horakthy (Re, Horus van de horizon) werd. Als de ochtendzon werd hij geassocieerd met Chepri en als de avondzon met Atoem. Ra bleef belangrijk gedurende de hele geschiedenis van het faraonisch Egypte. De god was meestal het middelpunt in religieuze teksten en in scheppingsmythen.\nRol.\nDe god wordt in de loop van de geschiedenis meerdere rollen toegedicht.\nOntstaan.\nVolgens de Helipolitaanse scheppingsmythe ontstond er een oerheuvel (\"Benben\") uit het oerwater (\"Noen\"). Op dit eerste, solide element verscheen Ra-Atoem. Door te 'spugen of masturberen' cre\u00eberde hij nageslacht: twee kinderen Sjoe (lucht, licht) en Tefnoet (vocht, soms gelijkgesteld met de atmosfeer van de onderwereld). Deze twee oergoden kregen samen twee kinderen: de god Geb (aarde) en godin Noet (hemel). Geb en Noet werden door hun vader Sjoe van elkaar gescheiden. Dankzij Thot, de god van kennis en schrift, konden zij de laatste vier dagen van het jaar samen zijn en toen werden hun vier kinderen Osiris, Isis, Seth en Nephthys geboren. Deze negen goden vormen de Enneade (het negental) van Heliopolis. Volgens de Egyptenaren ligt de oerheuvel benben in de stad Heliopolis (stad van de zon) en er is ook het grootste heiligdom van Ra te vinden.\nToch wordt de koegodin Hathor, de alvoedende moedergodin, in het algemeen beschouwd als de moeder van Ra. Ook bestaat het idee dat Ra uit de hemelgodin Noet is geboren. Dat is vreemd, omdat volgens de Heliopolitaanse scheppingsmythe Noet zijn kleindochter is. Eveneens gelden de hemelse koegodinnen Hathor ('huis van Horus'), Mehet-weret (symbool van de hemelse oceaan waar Ra met zijn zonneschip over vaart) en Ihet ('de koe') als moeder van de zonnegod Ra. Hathor is niet alleen zijn moeder, maar ook zijn dochter.\nVerschijningsvormen.\nRa werd vereerd gedurende de geschiedenis van Egypte. Het is natuurlijk niet vreemd dat de god verschillende verschijningsvormen heeft. De god kon worden vereerd als een zonneschijf Aton met een uraeuscobra en met of zonder gestrekte vleugels. Maar meestal werd Ra vereerd in de vorm van een god in een mensenlichaam en een valkenkop, ram en scarabee met een zonneschijf op het hoofd. In verschillende dieren kon hij worden uitgebeeld: ram, scarabee, feniks, slang, hemelstier Mnevis, kater, leeuw en samengestelde dieren.\nDe andere namen van Ra.\nSommige goden vervingen anderen in de loop van de tijd of ze werden samengevoegd met anderen. Dan werden ze samen een god. \nDe samenvoeging van Ra met andere goden\nVerering.\nDe zonnegod werd voor het eerst genoemd in de naam van Raneb, een koning van de 2e dynastie van Egypte. De koningen vanaf de 4e dynastie kregen automatisch de titel Zoon van Ra aan hun lange rij van titels. Ra werd vereerd in zijn centrum Heliopolis en in het hele land, en dit tot het einde van de faraonische tijden. De god Ra wordt zelfs genoemd in koptische teksten als in de volgorde: Jezus, de heilige geest en zonnegod Ra. De god werd door alle lagen van de bevolking vereerd, waar hij ook verschijnt in magische teksten."}
{"id": "4579", "revid": "583675", "url": "https://nl.wikipedia.org/wiki?curid=4579", "title": "Hathor (godin)", "text": "Hathor (\"Huis van Hor(us)\") is een moedergodin in de Egyptische mythologie, \"moeder van de moeders\" en \"moeder van de goden\" genoemd. Ze is zowel de moeder als de dochter van de zonnegod Ra. Het woord 'huis' werd in de oud-Egyptische cultuur overdrachtelijk gebruikt voor het moederlichaam, dat symbolisch als een vat werd beschouwd, in dit geval \"alomvattend\".\nZij werd in haar oudste vorm daterend van de 27e eeuw v.Chr. afgebeeld in de vorm van een koe, later soms ook met een leeuwenkop in associatie met haar verschrikkelijke aspect Sekhmet. Haar solaire aspect werd duidelijk door de zonneschijf tussen haar koehorens. Ze was het 'zonne- of maanoog'. Ze was 'koningsgodin' en beschermster bij geboorte. Soms had zij twee gezichten, een dat vooruit keek en het andere dat terugkeek. In later tijd kreeg Hathor hoe langer hoe meer attributen van de troongodin Isis en werd met haar vereenzelvigd. Isis-Hathor (de vereniging van Hathor en Isis) was de meest populaire godin van heel Egypte. Deze godin was een toonbeeld van liefde, schoonheid, vreugde, macht, \"regeneratie\" en moederschap. Ze was een godin die vele associaties had en dus veel invloed, zij was de ultieme godenkoningin. Door haar verschillende eigenschappen kon ze met bijna elke godin worden verbonden en op verschillende manieren verschijnen. \nHaar belangrijkste cultusplaats was Dendera.\nFunctie.\nSlangen- en moedergodin.\nHet \"Huis van Hor\" bestond voor er ook nog maar iets geschapen was. Haar eerste vorm was die van een slang. Op zeker moment is zij erg vertoornd en dreigt ermee de hele schepping te vernietigen en haar oorspronkelijke vorm van slangengodin weer aan te nemen. Slangen zijn overal rond het Middellandse Zeegebied de oervorm van de Moedergodin, omdat zij het eeuwig leven symboliseren en de vruchtbaarheid en wijsheid. Haar functie is die van Oerslang. Naast de slang wordt zij ook geassocieerd met de koe.\nIn archa\u00efsche tijden waren er honderden godinnen in het polythe\u00efstische Egypte, die langs de hele loop van de Nijl werden vereerd. Een publicatie van de hi\u00ebrogliefen hierover alleen al besloeg ooit drieduizend pagina's. Geleidelijk aan ging men deze groeperen onder gemeenschappelijke namen, aangezien de functie en eigenschappen meestal grotendeels overeenkwamen, een evolutie in de richting van monothe\u00efsme.\nKoegodin.\nAls hemelse koegodin is Hathor de moeder van de zonnegod Ra, de oergod van de Enneade (het negental goden). Ze geldt bovendien, als Oog van Ra, ook als Ra's dochter. De vier poten van de grote koe, zijn de 'hemelsteunen' op de vier hoeken van de wereld. Haar gevlekte buik is bezaaid met de sterren van het hemelgewelf. De luchtgod Sjoe knielt onder de buik van de hemelkoe om haar met opgeheven armen overeind te houden. Volgens het Boek van de Hemelkoe, worden haar vier poten ondersteund door de acht Heh-goden, de Ogdoade of acht oergoden van Hermopolis Magna. De vier zonen van Horus worden ook met de vier hemelsteunen verbonden. Meestal is Hathor de lieflijke koe, die zich boven ons verheft. Later wordt zij vereerd als beschermster van alles wat het menselijk leven opvrolijkt: liefde, seks, zang, dans, dronkenschap en feest.\nVoedster van Horus.\nHathor is in de gehele geschiedenis van Egypte onder deze naam populair geweest. Zelfs toen tegen 1400 v.Chr. Achnaton poogde definitief het monothe\u00efsme te vestigen onder de ene god Aton, bleek de grote godin niet uit het leven van de Egyptenaren te bannen. Zij was ook de voedster van de jonge god Horus in de mythe van de geboorte van Horus. De papyrus was aan haar gewijd samen met de schrijfkunst en de landbouw. Zij was de \"Vrouwe van het Westen\" en begroette de overledene in de onderwereld.\nOog van Ra.\nZij was ook de belichaming van het Oog van Ra (het alziend oog als teken van wijsheid) en in de mythe over de vernietiging van de mensheid door Hathor in het \"Boek van de Hemelkoe\" liet zij zich in haar verschijning als de leeuwin Sekhmet ook van haar vernietigende kant zien.\nVrouwe van Turkoois.\nHathor was ook de \"Vrouwe van Turkoois\" of \"De blauwe godin\". Mineralen zijn eigendom van de aarde, dus van de Moedergodin. Deze halfedelsteen werd in de Sina\u00ef gedolven en in Serabit el-Khadim zijn resten van een tempel die aan haar gewijd is.\nVrouwe van Vreemde Landen.\nHet buitenland werd in het algemeen als het domein van Hathor gezien en de schatting die uit den vreemde aan Egypte betaald werd was een \"geschenk van de Vrouwe van Vreemde Landen\". \nMeesteres van de Levensboom.\nTen slotte was Hathor \"de Meesteres van de Levensboom\", die vertegenwoordigd werd door de wilde vijgenboom, volgens een inscriptie op een triadebeeld van haar dat in Gizeh is gevonden, waar deze sacrale boom werd vereerd. Ook de veel latere Romeinse godin Diana werd in de buurt van een boom afgebeeld.\nAttributen.\nDe meeste afbeeldingen tonen een jeugdige vrouw met als kenmerkende attributen de dikke gierenpruik met lange koehorens op het hoofd met daartussen de zonneschijf. De Hathorkoe heeft de zonneschijf tussen haar horens, zoals de hemel de zon draagt. Later worden de koehorens ook gebruikt als de kenmerkende kroon van Isis, een universele moedergodin die met Hathor is verbonden. Zij heeft de staf ter hand, de \"medu\"stok, die aangeeft dat zij degene is die mag spreken ('het voor het zeggen heeft'), en in de andere hand draagt zij een anchteken, symbool van voorspoed en vruchtbaarheid (dat mogelijk is afgeleid van de vorm van een peniskoker). Op het voorhoofd en zelfs op de hoofdtooi zelf ontbreekt meestal de uraeus cobra niet, het symbool dat herinnert aan de oervorm van de scheppingskracht, de slang.\nCultus.\nDe voorloopster van deze godin was Ua Zit.\nHaar cultus had plaats in het oude Egypte, de Sina\u00ef en Kana\u00e4n.\nTer ere van Hathor werd het Festival van Dronkenschap gehouden.\nIn Dendera staat nog een aan haar gewijde tempel. Op deze plaats was al in predynastische tijden een schrijn aan haar gewijd. Choefoe herbouwde de schrijn. Cleopatra staat er afgebeeld met haar zoontje (bij Caesar) Caesarion. In het oude Egypte waren maar drie bedevaartsoorden voor genezing. Een ervan is de tempel van Hathor waar ook geneeskunde werd beoefend.\nDoor de loop der eeuwen voegden vele koningen hun eerbewijzen toe, tot aan Ramses II die voor zijn vrouw Nefertari (19e dynastie) een tweede tempel van Aboe Simbel voor haar bouwde.\nDe priesteressen van Hathor werden \u201eHathore\u201c genoemd. Hathoren beheersten dans, zang en muziek, en de naam gold later ook voor \"wijze vrouwen\" en profetessen die aan de tempel waren verbonden. Zo raadpleegde bijvoorbeeld ook de farao Choefoe een Hathore als persoonlijke profetes, de priesteres van Hathor en Neith, Hetepheres.\nOok in Deir el-Medina werd in het Nieuwe Rijk Hathors cultus erg populair. Daar werd zij onder andere vereerd in haar vorm als Meretseger, de slangengodin. Er zijn nog restanten van de originele tempel die later ommuurd werd en een tijd als christelijke kerk dienstdeed.\nOok in Nubi\u00eb werd zij vereerd, onder andere in Aboe Simbel. En in Byblos zijn resten gevonden van een tempel die op fundamenten van voor de 28e eeuw v.Chr. stond en die aan Hathor was gewijd.\nDe cultus van Hathor werd ten slotte opgenomen in die van Isis in de latere tijd aan wie zij werd gelijkgesteld.\nLiteratuur.\nEr bestaat geen gespecialiseerd werk dat specifiek aan Hathor is gewijd. De hoeveelheid beschikbaar studiemateriaal uit de oudheid is daarvoor te overweldigend en te complex."}
{"id": "4581", "revid": "75723", "url": "https://nl.wikipedia.org/wiki?curid=4581", "title": "Ra en Isis", "text": "Ra en Isis is een Egyptische mythe waarin wordt verteld hoe de godin Isis de oude god Ra te slim af was en de macht van hem overnam.\nRa begon oud te worden en kwijlde soms tijdens zijn slaap. Isis ving wat van het goddelijke vocht op, mengde het met stof en maakte er een slang met giftanden van. Ze legde de slang op het pad dat Ra elke dag bewandelde en spoedig werd de zonnegod gebeten. Nog nooit had hij zo een vreselijke pijn geleden en wat voor machtswoorden hij er ook op afvuurde, niets hielp. De slang was immers gemaakt uit zijn eigen substantie. Hij riep alle goden bijeen om hem te helpen en Isis, de \"Vrouwe der spreuken\", \"Vernietigster van ziekte\" en \"Opwekster van de doden\" vroeg hem wat er mis was. Hij deed zijn beklag en zij vroeg hem naar zijn Ware Naam, dat alleen kon zijn leven redden. Hij probeerde daar onderuit te komen, vermits zij met die kennis hem volledig in haar macht zou hebben. Hij zei daarom dat hij 's morgens Kheperi, 's middags Ra en 's avonds Tem was. Isis trapte er echter niet in. Uiteindelijk werd Ra door de pijn gedwongen toe te geven. De Ware Naam was verborgen in zijn hart en dus moest Isis dat verwijderen. Ook moest de oude god zijn beide ogen, de zon en de maan afstaan aan Isis' zoon Horus. Zonder hart en zonder ogen was Ra een god die afgedaan had en geen macht meer had. Zijn macht was nu in handen van Isis die haar machtige toverspreuk gebruikte om het gif te bezweren.\nDe spreuk die zij gebruikte werd tot in lengte van jaren op papyrus of linnen geschreven, dat dan in water werd gedoopt. Na het drinken van dat water was het gevaar om van een slangenbeet te sterven steevast bezworen."}
{"id": "4582", "revid": "67376374", "url": "https://nl.wikipedia.org/wiki?curid=4582", "title": "Horus", "text": "Horus is een Egyptische valkengod, die werd aanbeden sinds het begin van Oud-Egyptische beschaving tot aan de introductie van het christendom.\nMythologische betekenis.\nDe god heeft een rijke historie van aanbidding, door de jaren zijn er een aantal rollen richting de god Horus toegeschreven. \nHorus als god van het koningschap.\nHorus was een dynastiegod die werd toegeschreven aan de koningen van de 1e t/m 3e dynastie. Door de rol van Horus als hemelgod te verbinden aan de dynastiegod werd het grondlegger van het Egyptische koningschap. Zo werd de farao een incarnatie van Horus. Na zijn dood werd de overleden farao dan een verpersoonlijking van Osiris en ging Horus over op de levende persoon van de nieuwe farao. De Turijnse koningslijst beschrijft de koningen van de 1e t/m 3e dynastie van Egypte als de \u201cVolgers van Horus\u201d.\nDe koningen schreven hun naam in een Serech of een gestileerde paleis met een Horus-valk erbovenop. Een van de titels was ook de Gouden Horusnaam.\nDe god Haroer of Horus de oudere (Grieks: Haro\u00ebris) wordt afgebeeld als een oude god die lang heeft gevochten met zijn oom Seth om de troon van Egypte. Uiteindelijk wordt de troon van Egypte toegewezen aan Horus door de raad van de goden. De god Harmaoe of Horus de vereniger (Grieks: Harsomptus) vervult de rol van de vereniging van Egypte en het heersen over Egypte. Dit verwijst naar het thema Strijd tussen Horus en Seth om de troon.\nHorus als hemelgod.\nHorus was van origine een hemelgod. Zijn naam \"her\" betekent: de verre of de hoge en heeft te maken met de valk die op grote hoogte vliegt of aanvalt. \nDe god werd in Hierakonpolis vereerd als hemelse valk: zijn rechteroog was de zon, zijn linker de maan, zijn gespikkelde veren zijn de sterren, zijn vleugels de lucht die de wind produceert. Het is de hemelgod die zijn vleugels over de aarde uitspreidt.\nHorus als zonnegod.\nAls de god Horachty of \u201cHorus van de twee horizons\u201d, kreeg het de rol van de opkomende en neergaande zon, de neergaande zon en god van het oosten. In de Piramide Teksten staat een passage: \u201cDe dode koning zal worden herboren in de oostelijke lucht zoals Horachty\u201d. De cultus van de god werd verbonden met Re van Heliopolis als Re-Horachety.\nAls de god Horbehedet of \"Horus van Edfu\" werd de god vereerd als een zonneschijf met vleugels. Het kreeg de rol van de zon die door de lucht heen zweeft.\nDe god Horemachet of \"Horus van de horizon\" (Grieks: Harmachis) werd als zonnegod in de vorm van een valk of leeuw afgebeeld. Vanaf het Nieuwe Rijk werd de Sfinx van Gizeh beschouwd als afbeelding van Horemachet, terwijl deze de koning Chefren uitbeeldt.\nHorus het kind.\nHorus als kind werd op verschillende manieren uitgebeeld en vereerd.\nHorus als zoon van Osiris en Isis.\nHorus is de zoon van Osiris en Isis, en een broer van Bastet.\nHorus werd geboren na zelfbevruchting door zijn moeder Isis. Isis kon de penis van Osiris niet terugvinden toen zijn lichaam in 14 stukken was gesneden en in de Nijl geworpen door hun broer, Seth. Uit vrees dat Seth haar zoon om het leven zou brengen, liet Isis het kind in een papyrusmandje in het noorden van de Nijldelta te water, in de hoop dat het kind door iemand zou worden gevonden en grootgebracht. Zo gebeurde ook. Uiteindelijk is het Horus die Seth vermoordt.\nHorus heeft vier zonen.\nVerschijning.\nDe god Horus wordt afgebeeld als een valk of als mens met een valkenkop. Volgens Richard H. Wilkinson zou dit de Falco biarmicus of de Falco peregrinus kunnen zijn. Horus als valk wordt soms voorzien met koninklijke attributen zoals de Nekhakha-kromstaf en een Egyptische kroon. Soms heeft de valk ook een zonneschijf op de kop. Horus als mens met een valkenkop wordt eveneens met koninklijke attributen getoond. Het draagt meestal een anchsymbool en begeleidt de farao of overledene naar de goden.\nAls Horus-Behedet werd de god afgebeeld als een zonneschijf met twee vleugels met daaronder twee ureaus-slangen.\nAls Horus-het-kind werd de god afgebeeld als een baby bij Isis op schoot, of als jong kind met een zijlok staande op een krokodil.\nVerering.\nDe verering van Horus nam een belangrijke plaats in de Oud-Egyptische godsdienst in. De valkgod Horus was meester van de lucht. Zijn ogen waren de zon en de maan. Zijn oog zorgde als amulet voor bescherming tegen het kwade (zie Oog van Horus). Zijn ogen zagen alles, zelfs de gevoelens en stemmingen van de mens. Horus was de zoon van Osiris en Isis, werd meestal afgebeeld als een valk of als een man met een valkenhoofd.\nKom Ombo.\nHorus werd vereerd in de tempel te Kom Ombo waar zijn geboorte en zijn veldslagen met Seth werden besproken. De tempel werd eigenlijk gebouwd voor twee goden: de oostelijke kant was gebouwd voor de god Sobek en de westelijke kant voor Haro\u00ebris. Haro\u00ebris is met zijn havikskop een van de incarnaties van Horus, en werd soms Horus de Oudere genoemd. Horus volgde zijn vader op als koning van Egypte, en zo was iedere farao eigenlijk de aardse incarnatie van Horus. Ze werden afgebeeld met de dubbelkroon.\nIn het westelijke deel van de tempel werd ook een triade van vader, moeder en kind aanbeden, respectievelijk: Haro\u00ebris (Horus de Oudere), Tasenetnefret (een manifestatie van Hathor of Tefnoet; bijgenaamd \"de Goede Zuster\" of \"de Goede Echtgenote\") en Panebtaoei (Sobek, bijgenaamd de \"Heer van de Twee Landen\", een titel van de farao).\nEdfu.\nHorus werd ook als Horus-Behedet vereerd in zijn tempel te Edfu. De pylonen van de tempel is 80\u00a0m hoog. De huidige tempel werd in de Romeinse tijd gebouwd, maar bouwde eigenlijk voort op een tempel die dateerde uit het Nieuwe Rijk. De bouw ervan werd begonnen in 237 v.Chr. door Ptolemaeus III en voltooid in 57 v.Chr. door Ptolemaeus XII. Het is niet enkel de best bewaarde tempel, maar ook de tweede grootste tempel van Egypte. Men geloofde dat de tempel gebouwd was op de plaats van de strijd tussen Horus en Seth.\nDe tempel had ook een mammisi: een gebouw dat verband hield met de rituelen rond de geboorte van Horus. Er waren talrijke reli\u00ebfs aangebracht, met inbegrip van het Feest van de prachtige ontmoeting, de jaarlijkse bijeenkomst tussen Horus en zijn vrouw Hathor. De reli\u00ebfs zijn meestal gelegen aan de binnenkant van de eerste pyloon en zijn geestelijk gebonden met de tempel van Hathor te Dendera.\nTijdens de derde maand van de zomer zouden de priesters in Dendera het standbeeld van Hathor op haar bark plaatsen en zouden zo het standbeeld naar de tempel Edfu brengen, waar men geloofde dat Hathor een echtelijk bezoek bracht aan Horus. Elke nacht zouden ze zich in het mammisi terugtrekken.\nAndere cultuscentra.\nEr waren in Egypte gelijksoortige goden in verschillende regio's, die door de cultus van Horus waren overvleugeld en geassimilieerd. Horus werd ook samen met andere goden vereerd. Het is daarom niet gemakkelijk om een eenduidige regio aan te wijzen als h\u00e9t cultuscentrum van Horus. De god werd in heel Egypte vereerd, maar ook in Nubi\u00eb en werd ook populair in de Grieks-Romeinse wereld voor de opkomst van het christendom.\nEnkele andere cultuscentra waren:"}
{"id": "4583", "revid": "1078671", "url": "https://nl.wikipedia.org/wiki?curid=4583", "title": "Geboorte van Horus", "text": "De geboorte van Horus, de zoon van Osiris en Isis is een bijzonder oud deel van de Egyptische mythologie. Er is een stele uit de XVIIe dynastie, nu in Parijs waarin het verhaal voorkomt in de vorm van een hymne aan Osiris, maar ook in piramideteksten komt het voor, zij het in iets andere vorm.\nOsiris regeerde al vele jaren in On en hij verpersoonlijkte alle macht van Ra-Tem, Apis, Ptah, Thoth, en Chnoem. Hij had de aarde ge\u00ebrfd van zijn vader Geb en de hemel van zijn moeder Noet. Maar op een kwade dag slaagde zijn broer Seth erin hem te doden in een plaats Nedit genaamd, ergens in de buurt van Abydos. Toen Isis hoorde van zijn dood, haastte zij zich in de vorm van een Het-vogel, vergezeld door haar zuster Nephthys in de vorm van een Djert-vogel naar het lijk van haar man. Zij verzamelt de stukken van zijn lichaam, bedekte het met haar vleugels en wist door haar magische macht het lichaam van Osiris in beweging te krijgen.\nZij werd daarbij, volgens sommige versies van het verhaal, geholpen door de god Anubis die het lichaam balsemt.\nDe piramideteksten vervolgen:\n\"En uw zuster komt tot U, verheugd in haar liefde voor U. U hebt gemeenschap met haar, uw zaad dringt haar binnen. Zij wordt zwanger in de vorm van Sopdet (de morgenster Sothis = Sirius). Horus-Sopdet komt uit U voort in de vorm van Horus. U schept een geest die in hem woont in de naam Geest die woont in de god Djendru. Hij wreekt U in de naam van Horus, de zoon die zijn vader wreekt.\"\nOsiris zelf wordt de heerser van het dodenrijk. Isis verbergt haar zoon in de Delta met hulp van Hathor de koeiengodin die als min optreedt. Bij de heilige stad Boeto groeit Horus op. Hij voert een lange strijd tegen zijn oom Seth, en verliest daarin zijn oog. Thoth echter weet het Oog terug te vinden en verandert het in het teken van algemeen welbevinden. Het Oog van Horus wordt dan ook op sarcofagen afgebeeld omdat het garandeert dat de overledene recht van lijf en leden zal zijn.\nLater verslaat Horus Seth en in hem komt het vlees en bloed van Osiris weer op de troon van Geb. Hij wordt daarbij verwelkomd door de Djadja, de Beheerders van de hemel, het Gezelschap der Goden en de Heren der Waarheid. Zelfs van Neb-er-Djer, de oergod van het scheppingsverhaal ontvangt hij een blijk van instemming."}
{"id": "4584", "revid": "1312480", "url": "https://nl.wikipedia.org/wiki?curid=4584", "title": "Vernietiging van de mensheid door Hathor", "text": ""}
{"id": "4585", "revid": "88234", "url": "https://nl.wikipedia.org/wiki?curid=4585", "title": "Mark Retera", "text": "Mark Retera (Eindhoven, 16 mei 1964) is een Nederlands\nstriptekenaar en -scenarist.\nBiografie.\nRetera studeerde werktuigbouwkunde aan de Technische Universiteit Eindhoven en cognitiewetenschap aan\nde Katholieke Universiteit Nijmegen voordat hij professioneel tekenaar werd. Retera debuteerde in 1985 met de serie 'Aksieburo Ket' in het tijdschrift 'Lekker Prakken' (oplage 20 exemplaren).\nHij is de auteur van de strip DirkJan die aanvankelijk verscheen in het psychologiestudentenblad \"Critic\", daarna in het Algemeen Nijmeegs Studentenblad, in Iris Stripblad en in SUM, en vervolgens in Sjosji, Veronica Magazine en in negen kranten waaronder Het Parool. Retera tekent ook karikaturen voor onder andere Panorama, en regionale kranten waaronder De Gelderlander en het Nieuwsblad van het Noorden. Ook sommige karikaturen voor 'Caf\u00e9 De Wereld', een onderdeel van het televisieprogramma \"De Wereld Draait Door\", zijn door hem getekend.\nRetera noemt Gary Larson als degene die hem het meest heeft be\u00efnvloed. In 2004 won hij de Stripschapprijs en in 2016 de Karel de Grote-prijs."}
{"id": "4586", "revid": "80021", "url": "https://nl.wikipedia.org/wiki?curid=4586", "title": "Mineraal (geologie)", "text": "Een mineraal is een in de natuur voorkomende stof die zichtbaar homogeen van structuur en samenstelling is. Mineralen kunnen samengestelde of enkelvoudige stoffen zijn en de meeste hebben een vaststaande interne structuur in de vorm van een kristalrooster. Er zijn echter ook mineralen die geen kristalrooster hebben, amorf zijn, maar wel homogeen van aard. Zelfs kwik, een vloeistof, wordt als een mineraal gezien. De meeste mineralen ontstaan door geologische of biologische processen, hoewel ook daarop uitzonderingen bestaan. \nDe wetenschap die mineralen bestudeert wordt mineralogie genoemd. De mineralogie heeft raakvlakken met geologie, kristallografie, materiaalkunde en scheikunde: binnen al deze wetenschappelijke disciplines is er onderzoek naar de samenstelling en structuur van mineralen.\nMineralen kunnen met het blote oog, dus macroscopisch aan hun habitus of kristalvorm worden herkend. Daaronder vallen hun kleur en de streepkleur, de kleur die zij afgeven wanneer zij worden gekrast, hardheid, smeltgedrag en associatie met andere mineralen. Deze klassieke macroscopische vorm van herkenning vergt veel ervaring en is niet altijd betrouwbaar. Microscopische herkenning biedt zekerheid en is bovendien veel nauwkeuriger. Enkele technieken waarmee mineralen nauwkeurig kunnen worden bestudeerd zijn polarisatiemicroscopie (lichtmicroscopie met gepolariseerd licht), r\u00f6ntgen-poederdiffractie, r\u00f6ntgenfluorescentiespectrometrie, elektronenstraal-microanalyse (elektronmicroprobe) en atomaire-absorptiespectrometrie. In sommige gevallen wordt infraroodanalyse toegepast.\nOnderverdeling.\nMineralen worden in Europa doorgaans volgens de classificatie van Strunz in negen groepen verdeeld. In de Verenigde Staten wordt meestal de indeling volgens Dana gebruikt, waarbij mineralen in 78 groepen worden verdeeld. Elke groep uit de classificatie van Strunz omvat elementen of verbindingen met een specifieke structuur:"}
{"id": "4587", "revid": "80021", "url": "https://nl.wikipedia.org/wiki?curid=4587", "title": "Lijst van mineralen", "text": "Deze lijst geeft een overzicht van mineralen. Een mineralen is een stof die zichtbaar homogeen van structuur is. Mineralen kunnen een samengestelde of enkelvoudige stof zijn en de meeste ervan hebben een kristalrooster.\nDe volgorde van de hier aangehouden indeling komt niet met de classificatie van Strunz overeen."}
{"id": "4588", "revid": "945167", "url": "https://nl.wikipedia.org/wiki?curid=4588", "title": "Argentiet", "text": "Het mineraal argentiet is een zilversulfide met chemische formule Ag2S.\nEigenschappen.\nHet kristalstelsel is kubisch met een ribbe van 487 pm. Het is de hoge temperatuurvorm van acanthiet; argentiet gaat beneden 173 graden Celsius over in acanthiet."}
{"id": "4589", "revid": "46715", "url": "https://nl.wikipedia.org/wiki?curid=4589", "title": "Acanthiet", "text": "Het mineraal acanthiet is een zilver-sulfide met de molecuulformule Ag2S. De naam acanthiet komt van het Oudgriekse \u1f04\u03ba\u03b1\u03bd\u03b8\u03bf\u03c2, akanthos, doorn, vanwege de vorm van de kristallen. Acanthiet komt vooral in aders met sulfide voor, waar het koud is en in zones van secundaire aanrijking. Het mineraal komt veel in zilverafzettingen voor.\nHet is opaak, het is zwart, het heeft een metallische glans en de streepkleur is ook zwart. Het heeft een monoklien kristalstelsel met ribben: formula_1 = 422,8 pm, formula_2 = 692,8 pm, formula_3 = 786,2 pm en een hoek formula_4 = 99,58\u00b0. Goed gevormde kristallen zijn zeldzaam. Acanthiet is vaak paramorf aan de hoge temperatuur-variant argentiet. Acanthiet kan wat seleen bevatten. Argentiet gaat onder de 173 graden Celsius in acanthiet over."}
{"id": "4590", "revid": "46715", "url": "https://nl.wikipedia.org/wiki?curid=4590", "title": "Covellien", "text": "Het mineraal covelliet of covellien is een kopersulfide met de verhoudingsformule CuS, maar het kan ook wat ijzer bevatten. Het is naar de mineraloog Nicollo Covelli (1790-1829) uit Itali\u00eb genoemd.\nHet is een opaak mineraal en indigoblauw of donkerder. De streepkleur is loodgrijs, glimmend. Het heeft een hexagonaal kristalstelsel met als ribben a = 379,2 pm en c = 1634 pm. De ruimtegroep is P63/mmc. De kristallen zijn plaatvormig, vanwege de perfecte splijting langs het kristalvlak [0001]. \nDe structuur van covellien is vrij ingewikkeld. Een derde van de koper en zwavelatomen vormen een vlakke laag met ongeveer een grafietstructuur. Twee derde van de zwavel atomen vormen zwavelparen S2, zoals ook bekend van pyriet, die loodrecht op de vlakke laag staan met atomen koper daartussen. Covellien is een metallieke geleider. Het is het eerste natuurlijke mineraal dat is gevonden met supergeleiding. Elektronisch kan het het beste beschreven worden als Cu+3S\u2212S22\u2212 met een gedelocaliseerd gat in de valentie band die voornamelijk zwavel karakter heeft.\nCovelliet bestaat uit ongeveer 66,5% koper, waardoor het, als het in grote hoeveelheden wordt aangetroffen, een zeer kostbaar kopererts is. De resterende 33,5% bestaat vooral uit zwavel in het sulfide. Het mineraal komt veel in afzettingen met kopersulfide voor. Het is een veel voorkomende omzetting van chalcopyriet CuFeS2."}
{"id": "4591", "revid": "46715", "url": "https://nl.wikipedia.org/wiki?curid=4591", "title": "Haliet", "text": "Haliet, ook steenzout of klipzout, is een mineraal, een halogenide. Het bestaat uit het zuivere natriumchloride, dat net als keukenzout de chemische samenstelling NaCl heeft. Het heeft een kubisch vlakgecentreerde haliet- of steenzoutstructuur met een ribbe van 564,02\u00a0pm. De ruimtegroep is Fm3m.\nHaliet is een belangrijke bron voor de winning van natrium, vaak in de vorm van natronloog of natriumhydroxide: NaOH, en van chloor. Dit proces is de basis voor een uitgebreide tak van de chemische industrie. NaCl is een goed oplosbaar zout dat door verdamping in woestijnachtige omstandigheden kan worden gevormd. Er bevinden zich in het oosten van Nederland ook zoutafzettingen. Het bedrijf AkzoNobel dankt daar voor een deel zijn ontstaan aan."}
{"id": "4592", "revid": "945167", "url": "https://nl.wikipedia.org/wiki?curid=4592", "title": "Klockmanniet", "text": "Het mineraal klockmanniet is een koper-selenide met de chemische formule CuSe.\nEigenschappen.\nHet opake donkergrijze tot blauwzwarte mineraal heeft een vervormde covelliet structuur en een hexagonaal kristalstelsel met ribben: a = 1420,6 pm, c = 1725 pm. De ruimtegroep is P63/mmc. De gemiddelde dichtheid is 5,99 en de hardheid 2 tot 2,5. Het mineraal is niet radioactief.\nNaamgeving.\nHet mineraal klockmanniet is genoemd naar de Duitse mineraloog Friedrich Klockmann (1857-1937) uit Aken.\nVoorkomen.\nKlockmanniet wordt vooral gevonden in gebieden met hydrothermale activiteit, en de typelocatie is Sierra de Umango, La Rioja, Argentini\u00eb."}
{"id": "4593", "revid": "945167", "url": "https://nl.wikipedia.org/wiki?curid=4593", "title": "Lauriet", "text": "Het mineraal lauriet is een ruthenium-sulfide met de chemische formule RuS2. Het heeft de pyriet structuur. Het kristalstelsel is kubisch met een ribbe van 560 pm. De ruimtegroep is Pa3."}
{"id": "4594", "revid": "258636", "url": "https://nl.wikipedia.org/wiki?curid=4594", "title": "Pyriet", "text": "Pyriet of ijzerkies is een mineraal met als formule FeS2 (scheikundige naam: ijzer(II)disulfide). Het mineraal is een belangrijk ijzer- en zwavelerts. Het vormt vaak goed gevormde (euhedrische) kristallen in de vorm van een kubus met karakteristieke striaties en met een goudachtige glans. Het wordt ook wel \"klatergoud\" of \"het goud der dwazen\" (van het Engelse \"fool's gold\") genoemd omdat het soms voor goud aangezien werd. De naam \"kattengoud\" wordt soms ook ten onrechte gebruikt, dit slaat echter op gele mica of hars. Omdat pyriet in ruime mate voorkomt kan dit de illusie van grote rijkdom wekken. Echter, pyriet is niet zeer veel waard (alhoewel het wel handelswaarde heeft). Het wordt gevonden samen met andere zwavelhoudende mineralen, maar ook met oxiden, in kwartsaders, in afzettingsgesteenten in koolbedden en als vervangingsmineraal in fossielen.\nEigenschappen.\nPyriet is een disulfide met zwavelparen (S2)2\u2212- en Fe2+-ionen in een octa\u00ebdrische omringing in een t2g6 lage spintoestand. Omdat beide ionen een gesloten configuratie bezitten, is het een diamagnetische halfgeleider.\nBij de verwering van pyriet ontstaan ijzer(hydr)oxiden, waarbij ook zwavelzuur vrijkomt. Dit zuur kan dan reacties aangaan met andere mineralen en daardoor leiden tot de vorming van bijvoorbeeld gips, aluniet en jarosiet.\nEen belangrijke vindplaats van pyriet is het eiland Elba.\nNaamgeving.\nDe naam \"pyriet\" is zeer oud, afgeleid van het oude Griekse woord \"pyr\" (vuur, vgl. bijvoorbeeld pyrotechniek voor vuurwerkkunst, of het Engelse \"pyre\" (brandstapel), omdat men vonken kon maken door pyriet tegen vuursteen of ijzer aan te slaan. Vandaag de dag verstaan we onder vuursteen iets heel anders (een bepaalde vorm van SiO2).\nAndere namen die men voor pyriet tegen kan komen zijn ferrosulfide, zwavelijzer en de minder gebruikelijke woorden \"ijzerblende\" en \"ijzerkies\".\nPyriet werd vroeger wel voor nepgoud verkocht omdat het goudachtig glanst. De glans verandert echter als het glansvlak kantelt, bij goud blijft de goudglans hetzelfde. Ook is pyriet hoekig, met scherpe randjes en hard, terwijl goud rond en zacht is.\nPyriet in de antroposofie.\nPyriet wordt in de antroposofie beschouwd als medicijn.\nHet wordt daar als nuttig beschouwd bij , zoals trache\u00eftis (luchtpijpontsteking) en bronchitis.\nEr is geen bewijs voor de werking gevonden en in de geneeskunde vindt het dus geen toepassing."}
{"id": "4595", "revid": "945167", "url": "https://nl.wikipedia.org/wiki?curid=4595", "title": "Sylviet", "text": "Sylviet of sylvien is een mineraal dat uit kaliumchloride (KCl) bestaat.\nEigenschappen.\nSylviet heeft de haliet structuur. Het kristalstelsel is kubisch met een ribbe van 629,31pm. De ruimtegroep is Fm3m. Het witte of lichtgekleurde mineraal heeft een dichtheid van 1,987 en een hardheid van 2,5. Het is niet magnetisch, maar wel zwak radioactief. De gamma ray waarde volgens het American Petroleum Institute is 730,82.\nNaamgeving.\nHet mineraal sylviet is genoemd naar de Nederlandse scheikundige Franciscus de le Bo\u00eb Sylvius (1614 - 1672).\nVoorkomen.\nIn vrijwel alle evaporieten ter wereld komt sylviet voor. Het is daardoor een zeer algemeen mineraal.\nIndustri\u00eble toepassing.\nSylviet is een belangrijke bron voor de winning van kalium. Het mineraal wordt gebruikt in de chemische nijverheid en bij de synthese van andere kaliumzouten als kaliumnitraat of kaliumhydroxide. Sylviet is evenals keukenzout (haliet) een goed oplosbaar zout dat door verdamping in woestijnachtige omstandigheden gevormd kan worden. Door de zwakke (bevat vaak een kleine hoeveelheid radioactieve kaliumisotopen) radioactiviteit van sylviet is het op te sporen bij het boren naar olie en gas. Het is indicatief, aangezien het veel voorkomende steenzout (dat als \"seal\" voor veel reservoirs fungeert) niet radioactief is."}
{"id": "4596", "revid": "945167", "url": "https://nl.wikipedia.org/wiki?curid=4596", "title": "Umangiet", "text": "Het mineraal umangiet is een koper-selenide met de chemische formule Cu3Se2.\nEigenschappen.\nHet is een rood of violetblauw mineraal met hardheid 3 op de hardheidsschaal van Mohs. Umangiet heeft een orthorombisch kristalstelsel.\nNaamgeving.\nDe naam is afgeleid van de eerste vindplaats, \"Sierra de Umango\" in de Argentijnse provincie La Rioja, waar het in 1891 werd ontdekt.\nVoorkomen.\nHet mineraal komt verder ook onder meer voor in het Harzgebergte in Duitsland, in Habri, (Jihomoravsky) en Borsov (Vychodocesky), Tsjechi\u00eb en in Eagle Claims, nabij Hal Lake, Beaverlodge, Saskatchewan, Canada."}
{"id": "4597", "revid": "15168", "url": "https://nl.wikipedia.org/wiki?curid=4597", "title": "IJs (water)", "text": "IJs is de vaste vorm van water en kan zeer uiteenlopende vormen aannemen, vari\u00ebrend van een ijsberg, gletsjer of ijspegel, tot hagel of sneeuw.\nStructuur.\nDe meest voorkomende vorm van ijs is als kristallijne materie met een geordende kristalstructuur, die in de vorm van kleine deeltjes een ijskristal wordt genoemd. Er bestaat echter ook amorf ijs met een willekeurig opgebouwde structuur. De kristallen van ijs hebben meestal een hexagonaal kristalstelsel met ribben a = 452,12\u00a0pm en c = 736,66\u00a0pm. De ruimtegroep is P63/mmc. Er bestaan echter ten minste achttien verschillende vaste fasen voor water, die in de wetenschap als ijs-I tot en met ijs-XV bekendstaan. Deze vaste fase bestaan uit dezelfde HO-moleculen, maar dan anders gerangschikt. Dit worden de polymorfen van ijs genoemd. Ze zijn in het onderstaande fase diagram weergeven; bij hoge atmosferische druk (logaritmische schaal op de horizontale as) en verschillende temperaturen in \u00b0C. Het blauwe gebied links bovenin is de vloeistof fase en de Romeinse cijfers stellen de verschillende vaste fasen van ijs voor. Bij een luchtdruk van 10\u00a0GPa ligt het smeltpunt boven de 100\u00a0\u00b0C. Het hexagonale ijs heet ijs Ih. Elk van deze soorten ijs is (meta)stabiel onder een andere combinatie van druk en temperatuur. De kristalstructuur van de verschillende soorten ijs is niet eenvoudig te bepalen, niet het minst omdat het erg moeilijk is om een enkel ge\u00efsoleerd ijskristal te analyseren.\nFysische eigenschappen.\nEen unieke eigenschap van ijs is dat het bij de smelttemperatuur een ca. 10\u00a0% lagere dichtheid heeft dan vloeibaar water. Door de beperkingen die de waterstofbruggen aan de watermoleculen opleggen (tetra\u00ebdrische omringing van de moleculen) in combinatie met het kristalrooster is het niet mogelijk een dichtere vaste stapeling te verkrijgen. In de thermodynamica heeft de lage dichtheid van ijs tot gevolg dat het onder hogere druk een lagere smelttemperatuur heeft; een vrij unieke eigenschap.\nDe lagere dichtheid van ijs heeft als gevolg dat ijs op water blijft drijven, en daardoor een isolerende laag vormt die ondiep water in de winter voor totale bevriezing behoedt. Dit heeft waarschijnlijk een grote rol gespeeld bij het ontstaan van het leven op aarde. Water krijgt vanaf 275 watermoleculen de typische ijskristalstructuur.\nHet ijsoppervlak.\nWater in vaste toestand komt op de aarde voor het overgrote deel voor in een hexagonaal kristalstelsel of kubisch kristalstelsel. Daarbij zijn ook enkele tussenvormen van deze twee roosters mogelijk. Binnenin het ijskristal (de bulk-toestand) kan ieder watermolecuul vier waterstofbruggen aangaan met de aangrenzende moleculen, wat zorgt voor een sterke binding die relatief veel energie kost om te verbreken. Om 3\u00a0gram ijs te smelten rond het vriespunt is ongeveer 1\u00a0kJ aan energie nodig. Echter, watermoleculen aan het oppervlak hebben logischerwijs een kleiner aantal direct aangrenzende buren, en kunnen daardoor minder waterstofbruggen aangaan. Als gevolg hiervan zijn de oppervlakte moleculen losser gebonden, en kunnen relatief gemakkelijk bewegen. De dikte van deze laag is slechts enkele watermoleculen, een zogenaamde ongeordende interface.\nIn 2022 hebben wetenschappers van de universiteit van Amsterdam aangetoond dat het voor een ijsoppervlak, waarin een kleine snede is aangebracht, energetisch voordelig is om de oppervlakte moleculen opnieuw te rangschikken, met als gevolg dat de snede verdwijnt over tijd. Hierbij komen moleculen even los van het ijsoppervlak (sublimatie) om vervolgens neer te slaan (condensatie) in de snede. Dit effect is het grootst wanneer het ijsoppervlak de grootste kromming vertoont, en dus is de genezing van het oppervlak in het begin relatief snel, en remt het proces zichzelf af (zie afbeelding hiernaast).\nVoorkomen in de natuur.\nGlaciologische vormen.\nIJs komt in grote hoeveelheden voor op Antarctica en Groenland, vormt vele gletsjers en bedekt vele hoge bergketens. Deze ijslagen worden gevormd door neerslag in vaste vorm, en kunnen over een termijn van honderdduizenden jaren worden opgebouwd; in de klimaatanalyse vormen uitgeboorde cilinders uit deze ijslagen met hun ingesloten luchtbellen de beste historische archieven voor de samenstelling van de lucht over de eeuwen.\nVorming en smelting van de grote ijslagen heeft een grote invloed op onze planeet:\nIJs dat zich op de bodem van een waterbekken bevindt, wordt grondijs genoemd. Een ijsplateau (ook wel ijsplaat, ijsbarri\u00e8re, schelfijs of ijsschol) is een stuk ijs dat in zee drijft na te zijn losgeraakt van een gletsjer of ijskap. Deze vormen van ijs worden bestudeerd door het vakgebied dat glaciologie wordt genoemd.\nMeteorologische vormen.\nIJs komt in vele structuurvormen voor als een weersverschijnsel of gevolg daarvan. Dit kan zijn neerslag, bijvoorbeeld sneeuw, ijsnaalden, hagel of ijsregen. Ook kunnen door thermodynamische processen faseovergangen plaatsvinden waardoor ijs ontstaat, zoals bij rijp of ruige rijp (ijsbloemen) en bij vriezen (ijzel of ijspegels)."}
{"id": "4598", "revid": "135307", "url": "https://nl.wikipedia.org/wiki?curid=4598", "title": "Hekla", "text": "Hekla is een stratovulkaan op IJsland van 1491 meter hoog. Voor de uitbarsting in 1947 was dat nog 1447 meter.\nDe vulkaan is gelokaliseerd in Su\u00f0urland, een regio in het zuiden van IJsland. Hekla is de actiefste vulkaan van IJsland en wordt van oudsher gevreesd. Kort nadat het gebied rondom de vulkaan in bewoning werd genomen, barstte hij verwoestend uit.\nSinds de kolonisatie van IJsland \u2013 die omstreeks het jaar 876 begon \u2013 is Hekla achttien keer uitgebarsten, met onregelmatige intervallen van 9 tot 121 jaar. De eruptie-tijdsduur varieerde daarbij van enkele dagen tot enkele maanden.\nIn het IJslands betekent Hekla \"de gehoede\". Dit omdat zijn top meestal door wolken verborgen wordt. De vulkaan werd in de Middeleeuwen ook wel \"De poort naar de hel\" genoemd.\nUitbarstingen: 1104, 1158, 1206, 1222, 1300, 1341, 1389, 1510, 1597, 1636, 1693, 1766, 1845, 1947, 1970, 1980, 1991 en 2000."}
{"id": "4599", "revid": "228541", "url": "https://nl.wikipedia.org/wiki?curid=4599", "title": "Laki (vulkaan)", "text": "De Laki (voluit Lakag\u00edgar, ofwel \"Laki's kraters\") is een spleetvulkaan op IJsland.\nUitbarsting 1783.\nUitbarsting.\nDe grootste en bekendste uitbarsting van de Laki dateert uit 1783 en is (qua uitgestoten volume lava) de grootste uitbarsting van een vulkaan op IJsland in historische tijden. Het begon met een golf van verwoestende aardbevingen die het zuiden en zuidwesten van IJsland teisterden waarbij ten minste 90 boerderijen werden verwoest. In juni van datzelfde jaar begon een enorme vulkanische uitbarsting, bekend als de \"Vuren van de Skaft\u00e1 rivier (Skaft\u00e1reldar)\", uit een meer dan 22 kilometer lange barst in de aarde die nu Lakag\u00edgar heet, naar de berg Laki op het midden van de spleet. Een deel van de spleet ligt onder de gletsjer Vatnaj\u00f6kull en de totale lengte is dus niet bekend. Gedurende de acht maanden durende uitbarsting, van 8 juni 1783 tot 7 februari 1784, werd een oppervlakte van 565 km\u00b2 met een meters dikke laag lava bedekt. Bovendien kwamen er enorme hoeveelheden giftige fluor- en zwavelhoudende gassen vrij. Hierdoor groeide het gras niet en kon er niet gehooid worden. In de herfst en winter was er een tekort aan hooi waardoor bijna driekwart van het vee op IJsland stierf.\nGevolgen.\nEen later gevolg hiervan was dat een vijfde deel van de bevolking van IJsland stierf door voedseltekorten en fluorvergiftiging. In het IJslands wordt dit \"M\u00f3duhardbindin\" (hongersnood-door-gassen), genoemd. Dit zal ook hebben bijgedragen aan het grote aantal IJslanders die in de eeuw daarna emigreerden naar Noord-Amerika.\nTen gevolge van deze eruptie was het noordelijk halfrond in een waas van mist gehuld, waardoor de temperatuur het volgende jaar wereldwijd met ongeveer 1 graad Celsius daalde (een vulkanische winter), en er zure regen en misoogsten ontstonden.\nIn de warme zomer van 1783 waaide de wind geruime tijd naar het zuidoosten, waardoor een wolk met zwaveldioxide en zwavelzuur zich over West-Europa verspreidde, zover landinwaarts als Praag. Men schat dat alleen al in Groot-Brittanni\u00eb 23.000 mensen overleden door de gifwolk.\nDeze uitbarsting wordt gezien als een van de oorzaken van de strenge winter van 1783-84.\nEr wordt ook wel gesteld dat de hongersnood in Europa uiteindelijk heeft geleid tot de Franse Revolutie. De uitbarsting heeft zo mogelijk een enorme (politieke) uitwerking gehad op Europa.\nZie ook.\nEen mondiale gelijkenis met gevolgen zoals deze uitbarsting, is die van de Indonesische vulkaan Tambora in 1815."}
{"id": "4600", "revid": "650531", "url": "https://nl.wikipedia.org/wiki?curid=4600", "title": "Zilveren Griffel", "text": "De Zilveren Griffel hoort met de Gouden Griffel tot de belangrijkste literatuurprijzen voor Nederlandstalige jeugdliteratuur. De Zilveren Griffels, de prijs voor de best geschreven kinderboeken van het afgelopen jaar, worden ieder jaar rond juni door de CPNB uitgereikt samen met de Zilveren Penselen, de prijs voor de best ge\u00efllustreerde kinderboeken van dat jaar. De jury's van beide prijzen maken dan ook de eervolle vermeldingen, de Vlag en Wimpels, bekend. Sinds 2022 worden Bronzen Griffels en Penselen uitgereikt, in plaats van Vlag en Wimpels.\nDe Gouden Griffel wordt sinds 1971 elk jaar door de CPNB tijdens de Nederlandse Kinderboekenweek uitgereikt aan het best geschreven kinderboek dat in het voorafgaande jaar verschenen is. Van 1954 tot en met 1970 werd jaarlijks \u00e9\u00e9n boek bekroond, het Kinderboek van het jaar. Sindsdien kunnen Griffels in meerdere categorie\u00ebn en aan meerdere auteurs worden toegekend. Terwijl voor de Gouden Griffel uitsluitend oorspronkelijk Nederlandstalig werk in aanmerking komt, kan de Zilveren Griffel ook worden toegekend aan vertalingen.\nVerbreding van de prijs.\nNaast de Griffels en Penselen werden sinds 1997 door de CPNB ook Gouden en Zilveren Zoenen toegekend aan de beste boeken voor kinderen vanaf twaalf jaar. Deze prijzen voor genoemde leeftijdscategorie werden in 2011 vervangen door de Gouden Lijst. In 2019 werd, met het verdwijnen van de Gouden Lijst, de opzet van de Griffels en Penselen door de CPNB verbreed met een leeftijdscategorie van twaalf- tot vijftienjarigen. Hiermee wil de CPNB het belang van leesbevordering van deze groep jongeren onderstrepen.\nDaarnaast kan de Zilveren Griffeljury, samen met de jury van het Zilveren Penseel, ook een Boekensleutel toekennen aan een bijzonder boek. Deze prijs wordt niet jaarlijks toegekend. In 1979 werd de Boekensleutel voor het eerst uitgereikt aan Virginia Allen Jensen voor \"Wat is dat?\", in 2019 is deze prijs voor het laatst uitgereikt aan Ted van Lieshout voor \"Ze gaan er met je neus vandoor.\""}
{"id": "4601", "revid": "231402", "url": "https://nl.wikipedia.org/wiki?curid=4601", "title": "Heliopolis (Egypte)", "text": "Heliopolis is een oud-Egyptische stad, in de Nijldelta op een plek waar nu El Matareya en Ayn Shams liggen; buitenwijken van Cairo, de hoofdstad van Egypte.\nDe naam.\nDe oude Egyptenaren noemden de stad Ioenoe of Annu. In de Hebreeuwse Bijbel wordt zij vermeld als On. De Grieken noemden de stad Heliopolis (Grieks: \u1f29\u03bb\u03af\u03bf\u03c5 \u03c0\u03cc\u03bb\u03b9\u03c2 of \u1f29\u03bb\u03b9\u03bf\u03cd\u03c0\u03bf\u03bb\u03b9) wat \"Stad van de zon\" betekent en slaat op de religie. Tegenwoordig is het een buitenwijk van Ca\u00efro.\nHistorie van de stad.\nImhotep was er hogepriester in de tijd van Hoeni (3e dynastie). Maar vooral in de tijd van de 5e dynastie waren de Heliopolitaanse priesters oppermachtig. Dit zijn de hoogtijdagen van de cultus van Ra.\nBij het begin van het Middenrijk verschoof de hoofdstad echter naar Thebe in het zuiden, maar dat moest wel op \u00e9\u00e9n of andere manier religieus gerechtvaardigd worden. Dit werd gedaan door te verklaren dat Neferti, een wijze priester van Heliopolis, 'voorspeld' had dat de macht van Heliopolis zou vervallen en dat er een kind van Opper-Egypte zou opstaan die de beide landen weer zou verenigen. Tegen zo'n profetie uit hun eigen kring konden de Heliopolitaanse priesters niet veel inbrengen. Thebe werd nadien vaak het \"Iunu van het zuiden\" genoemd. Als troost deed de nieuwe koning zijn best nieuwe bouwwerken in de Nijldelta op te trekken.\nVolgens het Rhind-papyrus veroverde prins Ahmose de steden Heliopolis en Sile op de Hyksos.\nIn het Nieuwe Rijk bouwden de koningen er regelmatig. Amenhotep III zette er een tempel voor Horus neer. Na de Amarna-tijd van zijn zoon Akhenaten bevestigde Horemheb de terugkeer naar de orthodoxie door er gebouwen neer te zetten bij de zonnetempel. Onder Ramses I schoof het centrum weer terug naar de Nijldelta en werd de Heliopolitaanse kosmologie tot maatgevend verklaard. Dit was ongetwijfeld een poging om een zeker tegenwicht tegen de machtige priesters van Amon in Thebe te scheppen. Hoezeer de opvolgers van de ketter-koning ook hun best deden alle herinnering aan de Amarna-tijd uit te wissen; ook zij waren beducht voor de zucht naar politieke macht van de Thebaanse priesters.\nIn de Derde tussenperiode liet koning Siamun verschillende bouwwerken bouwen in Heliopolis. In de Late tijd werd er ook voor koning Apries gebouwd.\nDe Griekstalige Egyptenaar Manetho (250 v. Christus) was als hogepriester werkzaam in Heliopolis tijdens de regering van koning Ptolemaeus II. De stad zou daarna tot de sluiting van de tempels in de 4e eeuw zijn positie als religieus centrum behouden.\nObelisken uit Heliopolis.\nSinds de oudheid zijn er obelisken uit Heliopolis geschonken of verplaatst:\nArcheologie.\nDe resten van de lemen ommuring zijn teruggevonden bij Tell Hisn. Ze meten 1100 bij 475 meter. Dit geeft een idee van de grootte van een tempel. Recente opgravingen geven het een idee dat er verschillende tempels waren, waaronder een grote tempel uit de tijd van het Nieuwe Rijk.\nVandaag de dag is alleen een rood-granieten obelisk van Senoeseret I te zien. Voor zover bekend is dit de oudste staande obelisk van Egypte. De tempel gewijd aan de zonnegod is verdwenen, maar informatie over de tempel is bekend uit inscripties. Een leren rol, nu in Berlijn, refereert aan een beslissing van Senoeseret I om een tempel te bouwen aan de god Re-horachte in zijn derde jaar. Een tweede inscriptie is een plattegrond van de tempel waarin toevoegingen staan vermeld door koningen, maar ook met de afmetingen van de tempel.\nReligie en Mythologie.\nVan oudsher was Heliopolis een van de belangrijkste religieuze centra van het land en zoals de Griekse naam aanduidt het centrum van de zonnecultus. Ioenoe wordt gespeld met een hi\u00ebroglief die op een afgeknotte pilaar lijkt en de Benben-steen voorstelt. Het verhaal gaat dat de Benoe-vogel uit de oeroceaan Noe verrees en landde op de Benben-steen; dit was dus een incarnatie van de zonnegod. Ioenoe werd beschouwd als de plaats waar de schepping had plaatsgevonden.\nDe Egyptische mythologie is voornamelijk gebaseerd op de voorstelling van zaken die men in Heliopolis van de godenwereld gaf. Het Egyptisch scheppingsverhaal is een voorbeeld van de Heliopolitaanse kosmologie. Naast deze kosmologie bestonden er nog andere kosmologische systemen (zie: Egyptisch scheppingsverhaal).\nHeliopolis was de stad waar de farao's ingehuldigd werden, ook al is in de loop van de geschiedenis de hoofdstad vele malen van plaats veranderd. Gedurende het begrafenisritueel bezocht een dode (symbolisch) een aantal heilige plaatsen, waaronder Heliopolis."}
{"id": "4602", "revid": "64372778", "url": "https://nl.wikipedia.org/wiki?curid=4602", "title": "Ptah", "text": "Ptah, ook gespeld als Peteh was in de Egyptische Mythologie in het Oude Rijk de vergoddelijking van de primordiale wereld in de Enneadische kosmogonie, dat letterlijk Ta-tenen werd genoemd met de betekenis van \"verrezen land\", of als \"Tanen\", met de betekenis van \"ondergelopen land\".\nHet was de lokale godheid van de stad Memphis, die in het Oude Rijk lange tijd de hoofdstad was. Er is een versie van het Egyptisch scheppingsverhaal waarin niet de zonnegod Ra de god van de schepping is, maar Ptah. Deze versie staat vereeuwigd op de Steen van Palermo die ooit de tempel van Ptah in Memphis sierde. Dit heiligdom noemde men \"Hwt-ka-Ptah\" oftewel \"Huis van de Geest van Ptah\".\nHij is de gezel van Bastet en haar woeste aspect Sechmet en wordt voorgesteld als een rijzige man met sluitende kleding en een nauwe hoofdkap. Hij draagt een staf waarin het Djed-teken, de Was-scepter en het ankh-teken zijn gecombineerd. Vanaf het Middenrijk werd hem ook een rechte baard gegeven.\nPtah is de pottenbakker onder de goden en ook de brenger van de smeedkunst en de beeldhouwkunst. Hij schiep de mensheid op zijn pottenbakkerswiel en staat de mensheid altijd bij. Hij vormde ze uit klei en blies er een goddelijke vonk in (vergelijk Genesis). Van hem wordt ook gezegd dat hij de wereld schiep \"met gedachten uit zijn hart en woorden van zijn tong\".\nDaarna volgde Ra hem op, vervolgens Shu, Geb, en Osiris. Dan greep Seth de macht maar deze werd verslagen door Horus.\nDe naam in transcriptie als \"\u1e24wt-k3-Pt\u1e25\" (van \"Hwt-ka-Ptah\" of \"Hat-ka-Ptah\" \"tempel van de Ka van Ptah\") werd in het Grieks vertaald tot '\u0391\u03b9 \u03b3\u03c5 \u03c0\u03c4\u03bf\u03c2' of 'Aeguptos'. In het oude Griekenland ging na verloop van tijd die naam van dit heiligdom over op het gehele gebied: het is de naam van Egypte.\nMen beschouwde Imhotep, die de trappenpiramide bouwde, als zijn zoon.\nIn het Oude Rijk versmolt zijn cultus met die van de valkgod Sokar of Sokaris. Uit deze combinatie ontstond de begrafenisgod Ptah-Sokar. Vanzelf nam deze godheid geleidelijk attributen van de dodengod Osiris over. Zo ontstond Ptah-Sokar-Osiris, waarvan vaak beeltenissen werden als grafgift meegegeven aan priv\u00e9personen.\nDe oude Grieken namen hem onder de naam Hephaistos op in hun pantheon."}
{"id": "4603", "revid": "15131", "url": "https://nl.wikipedia.org/wiki?curid=4603", "title": "DirkJan", "text": "DirkJan is een Nederlandse gagstrip van Mark Retera, die zowel de tekst als de tekeningen verzorgt. De strip draait om de gelijknamige hoofdpersoon. Dit is een antiheld die meestal in een strook van drie plaatjes zijn weg in het leven probeert te vinden.\nGeschiedenis.\nRetera tekende zijn eerste strips in zijn studententijd in Nijmegen. Volgens het stripboekje \"Dossier DirkJan\" (2004) tekende hij zijn eerste strip in 1985, over \"vier mannetjes zonder werk\" en stond deze aan de basis van een latere strip over vier actievoerders die Retera tekende voor het studentenblad \"Lekker Prakken\". In de laatstgenoemde strip, \"Aksieburo Ket\", deed het personage Bert zijn intrede als een van de vier leden van het actiebureau.\nDirkJan zelf begon in 1989 als een strip over studentenleven. De hoofdpersoon, DirkJan, was in deze strip een student aan de Katholieke Universiteit Nijmegen, waar hij in een typisch studentenhuis woonde met stereotypen als aangevers: de bal, de bierdrinker (Bert), het bazige meisje dat controleert of iedereen wel zijn telefoontikken opschrijft en de zwervers die het gedeelde, verwarmde halletje gebruiken om in te overnachten. Vroege DirkJan-strips bevatten veel verwijzingen naar het studentenleven in Nijmegen.\nDirkJan werd aanvankelijk gepubliceerd in \"Critic\", het blad van de plaatselijke studievereniging van psychologiestudenten. Vervolgens verhuisde de strip naar het maandblad \"Algemeen Nijmeegs Studentenblad\". Het ter ziele gegane stripblad \"Iris\" plaatste naast DirkJan ook ander werk van Retera. Nationale roem kwam toen het stripblad \"SjoSji\" de stroken ging plaatsen.\nMet die laatste verhuizing veranderde ook het karakter van de strip. Op Bert na werden alle studenten eruit geschreven, en DirkJan verliet de universiteit; eerst om naar de gevangenis te gaan (in de stripverhalen wordt DirkJan ten tonele gevoerd als iemand die berucht is omdat hij kabouters misbruikt) en vervolgens om over de aarde (zelfs door het heelal en de tijd) te zwerven.\nDirkJan verschijnt als dagstrip in het Algemeen Dagblad en Het Parool. Ook \"Veronica Magazine\" publiceert wekelijks twee stroken. Sinds 2018 wordt Dirkjan ook dagelijks gepubliceerd in de Provinciale Zeeuwse Courant, Twentsche Courant Tubantia, BN/DeStem, Brabants Dagblad, De Gelderlander, De Stentor, Eindhovens Dagblad, AD Amersfoortse Courant,\nAD De Dordtenaar, AD Groene Hart, AD Haagsche Courant, AD Rivierenland, AD Rotterdams Dagblad, AD Utrechts Nieuwsblad, Friesch Dagblad, en Dagblad van het Noorden\nVanwege de toename van de verschijningsfrequentie richtte Retera in 2003 het Mark Retera Ensemble op, waarin naast hemzelf Remco Polman, Wilfred Ottenheijm en Mark Schilders aan de strip werkten, onder Retera's supervisie. Sinds in mei 2006 het ensemble ontbonden werd maakt Retera de strip deels weer alleen. Wilfred Ottenheijm regisseerde de eerste zes minuten durende animatie \"Het elixer\" die in 2008 in premi\u00e8re ging, geanimeerd door hemzelf en Remco Polman.\nSinds 2009 wordt de gagstrip ook in het Vlaamse blad \"Humo\" gepubliceerd. In 2010 regisseerden Ottenheijm en Polman samen de korte animatiefilm \"Dirkjan Heerst!\". Deze film was in het najaar van 2010 te zien als voorfilm bij Jackass 3D in alle Path\u00e9-bioscopen.\nIn september 2004 kreeg Retera de Stripschapprijs.\nNaar Frankrijk.\nSinds 2014 wordt een Franse vertaling van de strip uitgegeven. DirkJan heet daarin Jean-Norbert en de uitgeverij is Paquet, uit Zwitserland. De strip staat ook in de gratis Franstalige krant \"20 minutes\".\nPublicaties.\nSinds 1999 verschijnt de strip in de televisiegids \"Veronica Magazine\", en in een aantal GPD-bladen. Op 1 september 2005 verhuisde de DirkJan-dagstrip exclusief naar het \"Algemeen Dagblad\" (AD). Het amateurstripblad \"Iris\" (her)plaatste een aantal DirkJans, waarvan enkele die door \"SjoSji\" geweigerd waren. In totaal zijn er zevenentwintig DirkJan-albums. Tevens is er een 'Prehistorie' album verschenen dat aan album 1 voorafgaat, op half formaat, met nummer 0,5. Ook is er een mini-album 'Dossier DirkJan' verkrijgbaar met het allereerste tekenwerk en begeleidend commentaar van Mark Retera. Ten slotte komt er sinds 2005 ieder jaar een DirkJan-scheurkalender uit en zijn er twee DirkJan-legpuzzels verschenen. In 2009 bracht \"Veronica Magazine\" een eerste Dirkjan Kookboek uit met de titel \"Snert Enzo\", in 2010 gevolgd door een Dirkjan BBQ kookboek \"BBQ en zo, eerste hulp bij barbecue\u00ebn\".\nOp 1 september 2006 meldde het \"AD\" dat \"DirkJan\" in die krant voorlopig stopte. \"Het moordende tempo van een dagstrip vormt voor de tekenaar nu even een te zware belasting.\" In Veronica Magazine verschenen wel nog nieuwe stroken. Vanaf januari 2008 verscheen DirkJan weer in het \"AD\", maar deze keer alleen op zaterdag. Sinds halverwege 2009 heeft DirkJan weer een dagelijkse strip in het \"AD\".\nDirkJan verschijnt ook tweemaandelijks in \"Reflector\".\nControversieel of politiek correct.\nDe humor van de strip is vaak gebaseerd op woordgrappen en onverwachte situaties, in een absurdistische stijl die verwant is aan cabaretiers als Herman Finkers en Brigitte Kaandorp. Volgens een interview met de auteur van DirkJan worden in de DirkJan-strips meestal smurfen en kabouters gebruikt, \"omdat dat de enige bevolkingsgroepen zijn die nog ongestraft belachelijk gemaakt mogen worden\", alhoewel er ook vaak clowns te zien zijn.\nToch wordt de strip soms controversieel. Op 23 september 2003 maakten drie dagbladen - het \"Haarlems Dagblad\", het \"Leidsch Dagblad\" en de \"Gooi- en Eemlander\" - bekend met onmiddellijke ingang te stoppen met de publicatie van DirkJan. Aanleiding was de aflevering \"Homo\" van enkele dagen daarvoor, waarin een leraar zich op het schoolplein vergrijpt aan een leerling. Zeven andere bij de GPD aangesloten kranten zagen geen reden om ook te stoppen.\nEen enkele keer bemoeit DirkJan zich met de actualiteit. In december 2004 verscheen er drie dagen achter elkaar een DirkJan in de krant over Geert, een nieuw jongetje in de klas van meester Van Druten dat islamofoob is. Ook is er een jongetje, Jan Peter, dat in plaats van hoogbegaafd \"hoogbeschaafd\" is.\nPersonages.\nVerder is (zoals reeds eerder genoemd) een vaak terugkerende running gag dat verschillende beroemdheden als kind ook bij van Druten in de klas terecht komen. Zij worden enkel bij de voornaam genoemd. Hieronder vallen Geert Wilders, Jan Peter Balkenende, Kim Jong-un, Willem Holleeder, Bram Moszkowicz, Matthijs van Nieuwkerk, Donald Trump, Thierry Baudet, Theo Hiddema en Willem-Alexander"}
{"id": "4604", "revid": "15131", "url": "https://nl.wikipedia.org/wiki?curid=4604", "title": "Iris (stripblad)", "text": "Iris was een Nederlands (amateur-)stripblad dat onregelmatig verscheen tussen 1990 en 1995. In totaal werden er 15 nummers plus een proefnummer (nr. 0) uitgebracht. Het werd opgericht door verschillende studenten van de Katholieke Universiteit Nijmegen.\nMedewerkers waren onder anderen Mark Retera van DirkJan, Remco Polman van Mooves, Maaike Hartjes van Maaike's Dagboekje, Peter Nuyten, Frans Wentholt en Paul Hoogma.\nSommige van de strips die in Iris werden gepubliceerd werden later ook buiten de stripwereld bekend: Dirk Jan en Maaike's Dagboekje. "}
{"id": "4605", "revid": "15131", "url": "https://nl.wikipedia.org/wiki?curid=4605", "title": "Maaikes Dagboekje", "text": "Maaikes Dagboekje is een strip van Maaike Hartjes waarin ze op een minuscuul formaat grappige dingen optekent die ze dagelijks meemaakt. De delen \"Hong Kong dagboek\" en \"Donker - Zuid-Afrika dagboek\" zijn reisverslagen. Het album \"Burn-out dagboek\" uit 2018 beschrijft de periode dat Hartjes een burn-out meemaakte na een grote frustrerende opdracht.\nHartjes tekende aanvankelijk realistisch, maar raakte al snel uitgekeken op dat formaat. Bij studio Funny Farm in Arnhem moedigden ze haar aan haar dagboekstripjes te publiceren.\nMaaikes Dagboekje verschijnt in de Nederlandse tijdschriften Viva en Zone 5300. In albumvorm werden de stripjes eerst in eigen beheer uitgegeven, en later door uitgeverijen als De Harmonie, Oog &amp; Blik en Nijgh &amp; Van Ditmar."}
{"id": "4606", "revid": "65547", "url": "https://nl.wikipedia.org/wiki?curid=4606", "title": "Strip", "text": ""}
{"id": "4607", "revid": "135307", "url": "https://nl.wikipedia.org/wiki?curid=4607", "title": "Maaike Hartjes", "text": "Maaike Hartjes (Amsterdam, 15 oktober 1972) is een tekenaar en schrijfster van stripverhalen.\nHartjes studeerde een jaar wiskunde aan de Vrije Universiteit in Amsterdam, voordat ze naar een kunstopleiding overschakelde. Ze beheerst vele verschillende tekenstijlen. Sinds ze halverwege de jaren 1990 begon op te vallen met de minuscule poppetjes uit Maaike's Dagboekje is dat haar voornaamste tekenstijl. Deze strip is uitgegeven als small press-boekje en verscheen na een aantal jaar enige tijd wekelijks in Viva. Het karakter van de strip veranderde daarmee enigszins, van kleine grapjes naar een wat realistischere dagboekvorm. Ook werden de strips gepubliceerd in stripbladen Iris, Razzafrazz en Zone 5300.\nHartjes gaf een album uit met strips die door vrouwen zijn gemaakt, Old Cake Comix.\nPrijzen.\nOp 28 februari 2016 ontving Hartjes de Stripschapprijs 2016."}
{"id": "4736", "revid": "231402", "url": "https://nl.wikipedia.org/wiki?curid=4736", "title": "1 November", "text": ""}
{"id": "4742", "revid": "538448", "url": "https://nl.wikipedia.org/wiki?curid=4742", "title": "Iris", "text": ""}
{"id": "4743", "revid": "231402", "url": "https://nl.wikipedia.org/wiki?curid=4743", "title": "Polynesie", "text": ""}
{"id": "4810", "revid": "9468", "url": "https://nl.wikipedia.org/wiki?curid=4810", "title": "Dmitry Mendeleev", "text": ""}
{"id": "4845", "revid": "264532", "url": "https://nl.wikipedia.org/wiki?curid=4845", "title": "Vegetarisme", "text": "Vegetarisme is een voedingswijze waarbij men geen vlees eet (inclusief gevogelte, vis, schaaldieren en insecten).\nBijproducten van geslachte dieren, zoals dierlijk stremsel in kaas en gelatine in snoep en pudding, worden door sommigen eveneens uit de voeding weggelaten. Vegetari\u00ebrs eten plantaardig voedsel als fruit, groente, granen, peulvruchten en noten, aangevuld met paddenstoelen en vegetarische dierlijke producten als zuivel, honing en eieren. De term vegetarisme gaat terug op het Engelse woord \"vegetarian\", waarvan het eerste deel is afgeleid van \"vegetable\", wat 'groente' betekent.\nMensen kiezen voor een vegetarische voeding uit verschillende overwegingen. Zo kunnen behalve gezondheidsmotieven ook ethiek, religie en zorg om dierenwelzijn en het milieu een rol spelen.\nGeschiedenis.\nDe vroegste bewijzen van een vegetarische samenleving zijn te vinden in de \"Bhagavad Gita\", die is opgetekend ergens tussen ongeveer 400 v.Chr. en de tweede eeuw n.Chr. Rond deze periode was vrijwel de gehele bevolking in India vegetari\u00ebr. De invloed van voornamelijk het christendom en de islam heeft ervoor gezorgd dat het vegetarisme langzaam afnam.\nVan de Griekse filosofen Pythagoras, Empedocles, Theophrastus, Plutarchus, Plotinus en Porphyrius is bekend dat ze vegetari\u00ebr waren. Hetzelfde geldt voor de Romeinse dichter Ovidius. In Nederland is met het ontstaan van De Nederlandse Vegetari\u00ebrsbond in 1894 het vegetarisme weer nieuw leven ingeblazen.\nVoedsel.\nHet is mogelijk om vegetarisch te eten door het vlees uit de gebruikelijke maaltijd weg te laten, maar een vegetari\u00ebr past meestal het voedingspatroon nog verder aan. Er wordt doorgaans veel gebruikgemaakt van graanproducten als pasta of rijst, aangevuld met peulvruchten, noten en groentes. Ook kiezen velen geregeld voor een vleesvervanger. Die term is wat verwarrend, omdat de meeste vegetari\u00ebrs een voedingspatroon kiezen waarbij gevarieerd eten centraal staat. Het woord vleesvervanger suggereert dat een onderdeel uit het gangbare menu vervangen zou moeten worden. Beter is het te spreken over de essenti\u00eble aminozuren waaruit eiwitten in de voeding zijn opgebouwd die dagelijks nodig zijn voor de aanmaak van nieuwe lichaamseiwitten en het is goed mogelijk met een vegetarisch voedingspatroon alle essenti\u00eble aminozuren binnen te krijgen.\nZo bevatten granen de aminozuren methionine en cyste\u00efne, die in peulvruchten minder aanwezig zijn. Die peulvruchten bevatten echter het aminozuur lysine in grote hoeveelheden, dat weer minder in granen is terug te vinden. Vaak worden in een vegetarisch gerecht noten, vegetarisch gestremde kaas, linzen en producten als tofoe of temp\u00e9, (gemaakt van de sojaboon) gebruikt als speciale bronnen van eiwit. In de supermarkt zijn vaak vleesvervangende producten verkrijgbaar, meestal gemaakt van soja, gluten (seitan), schimmelculturen of zuivel. Sommige zijn gevormd naar een type vlees, zoals vegetarisch gehakt of een vegetarische hamburger. Andere staan meer op zichzelf, zoals een kaasburger (met vegetarisch gestremde kaas) of gekruide stukjes tofoe.\nGezondheid.\nFysieke gezondheid.\nUit gezondheidsonderzoek (epidemiologie) blijkt dat een goed samengesteld vegetarisch voedingspatroon gezond is, alle belangrijke voedingsstoffen bevat en de kans op sommige ziektes verkleint. In vergelijking tot mensen die vlees eten, hebben vegetari\u00ebrs minder type 2 diabetes en een kleinere kans op kanker. \nEen aantal studies wijst uit dat vegetari\u00ebrs gezonder zijn. Vegetari\u00ebrs hebben een lagere Body Mass Index dan niet-vegetari\u00ebrs. In het algemeen hebben vegetari\u00ebrs een lager lichaamsgewicht, een lagere bloeddruk en een lagere cholesterolspiegel in vergelijking met de algehele bevolking. Dit komt waarschijnlijk door de lagere inname van verzadigd vet, cholesterol en calorie\u00ebn. Vegetari\u00ebrs hebben een kleiner risico op overlijden aan ischemische hartziekten en hebben ook een algeheel lager sterfterisico. De intima-media-dikte is de dikte van de binnenste twee lagen (intima en media) van de wand van een slagader. Deze vaatwanddikte is gerelateerd aan de mate van aderverkalking op andere plaatsen in het lichaam, en is een belangrijke indicator voor het risico op atherosclerose. Vegetari\u00ebrs hebben een dunnere slagaderwand naarmate ze langer vegetari\u00ebr zijn.\nOok kan een vegetarische voeding mensen met diabetes type 2 helpen glykemische controle te bereiken.\nHet is lastig om te bewijzen of deze positieve effecten op de gezondheid alleen komen door de voeding of dat er ook andere oorzaken zijn. In de westerse wereld wijken vegetari\u00ebrs niet alleen qua voeding af van de doorsnee bevolking, maar ook qua opleiding, leeftijd, sociaal-economische positie en verdere levensstijl. Vegetari\u00ebrs onthouden zich regelmatig ook van tabak, alcohol, koffie, drugs en suikerrijke producten, waarvan bekend is dat ze invloed hebben op de gezondheid. In een onderzoek waarin voor deze verstorende factoren gecorrigeerd werd, bleek dat een vegetarisch voedingspatroon in minstens dezelfde mate als een niet-vegetarisch voedingspatroon in de nutri\u00ebntenbehoefte kan voorzien. De vegetari\u00ebrs in het onderzoek zaten dichter bij de dagelijkse aanbevelingen voor een gezonde voeding dan degenen die niet-vegetarisch aten.\nGeestelijke gezondheid.\nEen studie uit 2012 toonde aan dat mensen in westerse culturen met een vegetarisch voedingspatroon vaker een depressie, angststoornis en/of somatoforme stoornis hadden. Het onderzoek vond echter geen oorzakelijk verband met de voeding en wijst erop dat vegetari\u00ebrs vaker vrouw zijn, vaker single zijn en vaker in stedelijke gebieden wonen. Ook kan de striktheid van een vegetarisch voedingspatroon aantrekkelijk zijn bij of als gevolg van psychische stoornissen.\nEchter bleek er uit een ander onderzoek, gepubliceerd door de \"Nutritional Journal\", ook uit 2012, dat juist vegetari\u00ebrs lager scoorden op neerslachtigheid en op andere vragenlijsten die humeur meten. Dit werd verklaard door bepaalde vetzuren die worden gelinkt aan gevoelens van neerslachtigheid. Deze zijn voornamelijk te vinden in vlees en ontbreken dus in een vegetarisch en veganistisch voedingspatroon.\nNutri\u00ebntenvoorziening.\nLacto-ovo-vegetari\u00ebrs, die dus geen zuivel of eieren consumeren, hebben extra vitamine B12 nodig. Zwangere en/of lacterende vegetari\u00ebrs hebben een grote kans op vitamine B12-defici\u00ebntie, omdat ze een verhoogde behoefte hebben. Andere voedingskundige aandachtspunten bij een vegetarische voeding (maar ook in een omnivore voeding) zijn de ijzer- en omega-3-voorziening. Vegetari\u00ebrs hebben geen hogere ijzeraanbeveling. Dat is wel heel lang gedacht, omdat plantaardig ijzer minder goed wordt opgenomen dan dierlijk ijzer, maar dat is in 2018 losgelaten. Sowieso krijgen ook vleeseters vooral het plantaardige non-heemijzer binnen (90% van het totaal), dus het verschil in de soort ijzer met vegetari\u00ebrs is niet heel groot. Daarnaast zijn andere factoren belangrijker voor de hoeveelheid ijzer die men opneemt dan de ijzersoort. Zo wordt de ijzerbenutting beter door het gebruik van een vitamine-C-rijke bron bij elke maaltijd (fruit, groente, aardappelen, citrusvruchtensap). Vitamine C bevordert namelijk de absorptie van het non-heemijzer wanneer het tegelijk met ijzer wordt opgenomen. Daarnaast wordt ijzer veel effici\u00ebnter opgenomen (tot een factor 10 beter) als de ijzervoorraad in het lichaam omlaag gaat. Omega-3 vetzuren zitten in grote hoeveelheden in vis, maar de meeste vegetari\u00ebrs eten geen vis. Plantaardige bronnen van omega-3 zijn onder andere oli\u00ebn als lijnzaad- en koolzaadolie, en walnoten. Zwangere vegetari\u00ebrs wordt geadviseerd een DHA/EPA supplement te slikken.\nMotieven.\nVerschillende vegetarische voedingsvariaties worden gekozen om verschillende redenen, mede afhankelijk van leeftijd, geslacht, religie, opleidingsniveau en gezondheidsopvattingen. Uit onderzoek van de Vegetari\u00ebrsbond uit 2013 onder Nederlandse vegetari\u00ebrs bleek dat het hoogste aantal vegetari\u00ebrs, 38 procent, een vegetarische voeding koos om redenen die met dierenwelzijn te maken hebben; 28 procent koos ervoor om vegetari\u00ebr te worden vanwege milieuredenen en 23 procent om gezondheidsredenen.\nHieronder een opsomming van mogelijke motieven:\nBezwaren.\nOnderstaande argumenten worden soms aangevoerd om geen vegetari\u00ebr te worden:\nVoedingspatroon Nederlandse vegetari\u00ebrs.\nUit een voedselconsumptiepeiling onder 210 vegetari\u00ebrs bleek dat Nederlandse vegetari\u00ebrs in plaats van vlees met name kant-en-klare vleesvervangers en kaas bij de warme maaltijd eten (elk bijna drie dagen per week). Noten, eieren en peulvruchten volgden met een frequentie van 2x per week.\nDemografie.\nSlechts een klein percentage van de populatie in ge\u00efndustrialiseerde landen omschrijft zich als vegetari\u00ebr of veganist. Zulke levensstijlen zijn gangbaarder in delen van de wereld waar religie een belangrijke rol speelt. Vegetarisme kent een groeiende minderheid in het Westen. In India is vegetarisme wijdverspreid."}
{"id": "4849", "revid": "641451", "url": "https://nl.wikipedia.org/wiki?curid=4849", "title": "Litouwen", "text": "Litouwen (tot ver in de 20e eeuw meestal als \"Litauen\" of \"Lithauen\" gespeld; Litouws: \"Lietuva\"), officieel de Republiek Litouwen (\"Lietuvos Respublika\"), is een land in het noordoosten van Europa, tussen Letland in het noorden, Wit-Rusland in het oosten, Polen en Rusland (Kaliningrad) in het zuiden, en de Oostzee in het westen. De hoofdstad van Litouwen is Vilnius.\nVan de drie Baltische staten is Litouwen de grootste en zuidelijkste en de enige overwegend rooms-katholieke staat. De geschiedenis loopt pas relatief kort synchroon met die van de beide andere Baltische landen. Anders dan Letland en Estland was Litouwen ooit een machtig land; het Grootvorstendom Litouwen reikte zelfs tot de Zwarte Zee. \nVan 1795 tot 1918 was het onderdeel van het Keizerrijk Rusland, daarna tot 1940 een onafhankelijke staat. Van 1940 tot 1941 was het land door de Russen bezet, daarna van 1941 tot 1944 door Nazi-Duitsland. De tweede helft van de twintigste eeuw verliep grotendeels onder Sovjetbewind, waarvan Litouwen zich op 11 maart 1990 als eerste Baltische land definitief ontdeed en weer een zelfstandige staat werd.\nOp 1 mei 2004 trad het land toe tot de Europese Unie. Toch is Litouwen nog deels afhankelijk van Rusland, met name op het gebied van energie, al probeert het daar verandering in te brengen door vloeibaar gas uit Noorwegen te betrekken.\nLitouwen is lid van de Verenigde Naties, Europese Unie, Raad van Europa, NAVO, OESO, OVSE, Internationaal Monetair Fonds en de Wereldhandelsorganisatie, en is onderdeel van de Schengenruimte.\nEen geografische bijzonderheid van Litouwen is dat het middelpunt van Europa binnen de Litouwse grenzen ligt.\nGeografie.\nSteden.\nEnkele steden in Litouwen met aantal inwoners per 1 januari 2014 zijn:\nPolitiek.\nOverheid.\nDe Republiek Litouwen is een parlementaire democratie met als president Gitanas Naus\u0117da sedert 12 juli 2019 en premier Ingrida \u0160imonyt\u0117 sedert 25 november 2020. Het parlement (Seimas) kent \u00e9\u00e9n kamer met 141 leden met een zittingstermijn van vier jaar. Van de Seimas-zetels worden er 71 verdeeld onder de zeven kiesdistricten. De overige 70 worden verdeeld in evenredigheid met de nationale verhoudingen.\nBestuurlijke indeling.\nLitouwen is verdeeld in tien districten, die zijn vernoemd naar hun hoofdstad.\nDefensie.\nLitouwen heeft in februari 2015 de herinvoering van de dienstplicht aangekondigd vanwege de dreigende situatie met Rusland. Dit zal in ieder geval voor de komende vijf jaar gelden en elke dienstplichtige zal negen maanden moeten dienen. Circa 3000 jongeren tussen de 19 en 26 jaar zullen iedere lichting worden opgeroepen. Litouwen schafte de dienstplicht in 2008 af en werd in 2004 lid van de NAVO. Het Litouwse leger telt zo\u2019n 15.000 man, maar heeft geen tanks of gevechtsvliegtuigen. Litouwen gaat de defensie-uitgaven verhogen en wil ten minste tien stuks gemechaniseerde artillerie en 130 nieuwe pantservoertuigen kopen.\nBevolking.\nTussen de volkstelling van 2001 en die van 2011 is de bevolking gedaald van 3,48 miljoen naar 3,04 miljoen inwoners. Dit werd veroorzaakt door emigratie naar West-Europa, aldus het Litouws Bureau voor de Statistiek. Bovendien heeft Litouwen sinds 1994 te kampen met een negatieve natuurlijke bevolkingsgroei. In 2019 werden er bijvoorbeeld slechts 27.729 kinderen geboren (geboortecijfer: 9,9\u2030), terwijl er 38.378 mensen stierven (sterftecijfer: 13,7\u2030). Een vrouw in Litouwen krijgt gemiddeld 1,6 kinderen gedurende haar vruchtbaarheidsperiode, een vergelijkbaar aantal met de meeste andere Europese landen.\nBevolkingsaantal: de CIA geeft voor 2014 in het World Factbook echter een andere schatting van mensen.\nBevolkingssamenstelling.\nBevolkingssamenstelling in 2011:\nPoolse minderheid.\nDe Poolse minderheid is vooral geconcentreerd in het zuidoosten van het land. Dit gedeelte van Litouwen behoorde tussen de twee wereldoorlogen tot de Tweede Poolse Republiek.\nRussische minderheid.\nDe Russische minderheid stamt voornamelijk uit de tijd dat Litouwen door de Sovjet-Unie bezet was (1940-1990). Met name aan het begin van de Tweede Wereldoorlog vonden er massale verplaatsingen plaats, van Litouwers naar Siberi\u00eb en van Russen naar Litouwen. De etnische Russen zijn vooral in de steden te vinden. Na de dood van Stalin in 1953 ondernam de Litouwse SSR pogingen om de immigratie van etnische Russen te beperken. In Litouwen is het aandeel van de Russen in de totale bevolking hierdoor aanzienlijk lager dan in Estland en Letland.\nTaal.\nLitouws (code \"lt\") als moedertaal spreken ongeveer 2.700.000 inwoners. Het Litouws behoort tot de Baltische talen waartoe ook het Lets (\"lv\") hoort.\nReligie.\nDe meeste inwoners in Litouwen zijn christelijk. Met ruim 2,35 miljoen aanhangers is de Rooms-Katholieke Kerk de grootste geloofsgemeenschap in Litouwen (77,2% van de bevolking). De Russische minderheid behoort vooral tot de Russisch-Orthodoxe Kerk en de oudgelovigen (4,1% en 0,8% van de Litouwse bevolking respectievelijk). Kleinere aantallen zijn aanhangers van het lutheranisme (0,6%), het calvinisme (0,2%) en de Grieks-Katholieke Kerk.\nHet jodendom telde in 2011 slechts 1.229 aanhangers (0,04% van de Litouwse bevolking), terwijl er 3.050 etnische Joden werden geteld (0,1%). Het kara\u00eftisch jodendom had toen 310 aanhangers. Deze aantallen zijn zwakke herinneringen aan het verleden. Litouwen telde in 1923 bijvoorbeeld 153.743 etnische Joden (7,6% van de bevolking toentertijd).\nIn de volkstelling van 2011 telde Litouwen voorts 2.727 soennitische moslims. Deze moslims, ook wel bekend als Lipka-Tataren, zijn nakomelingen van Tataren die zich vanaf het begin van de 14e eeuw in het toenmalige Grootvorstendom Litouwen vestigden.\nCultuur.\nDe Litouwse cultuur is verwant aan de Poolse en die van de andere Baltische staten.\nVanwege de late kerstening heeft Litouwen slechts een beperkt aantal gebouwen in gotische stijl. Er waren \u2013 in tegenstelling tot Estland en Letland \u2013 geen belangrijke Hanzesteden of bolwerken van de Duitse Ridderorde.\nDe Litouwse steden Vilnius en Kaunas kregen niettemin de status van stad volgens de Maagdenburgse wet en ondergingen culturele invloeden uit het westen. De bijdrage van Litouwen aan de gotische architectuur bestaat vooral uit bakstenen gevels zoals die van de Annakerk in Vilnius, gebouwd rond 1500 in de buurt van het Bernhardt-klooster, met een uniek rondboogvenster. Napoleon Bonaparte sprak tijdens zijn Rusland-campagne zijn bewondering uit voor deze bijzondere kerkgevel. Het laatgotische Perk\u016bnashuis in Kaunas, kort na het jaar 1500 gebouwd door Hanzekooplieden als een gecombineerd pakhuis en ontvangsthal en vernoemd naar de Baltische donder- en hemelgod Perk\u016bnas, vertoont meer westerse invloeden.\nEconomie.\nIn 2011 was de economie van Litouwen 31 miljard euro groot. Het bruto binnenlands product (BBP) is ten opzichte van het jaar 2000 ruimschoots verdubbeld. Het BBP per hoofd van de bevolking was 62% van het Europese gemiddelde, maar in 2000 lag dit nog maar op iets meer dan 40%.\nMunt.\nIn juli 2014 stelde EU-commissaris Olli Rehn aan de ministers van financi\u00ebn van de EU voor Litouwen toe te staan de litas in te ruilen voor de euro. Dit is op 1 januari 2015 gebeurd. Litouwen voldeed namelijk aan alle toetredingscriteria; de inflatie is laag en het begrotingstekort is 2,1% van het bruto binnenlands product en de overheidsschuld 39%. Beide liggen ruim beneden de Maastrichtcriteria van respectievelijk 3% en 60%.\nVerkeer.\nHet Litouwse wegennet is nog in opbouw. De belangrijkste verbindingen zijn de autosnelwegen (Vilnius - Kaunas - Klaip\u0117da (dt. Memel) en Vilnius - Panev\u0117\u017eys.\nIn Klaipeda bevindt zich een van de belangrijkste zeehavens met personenvervoer van de gehele Oostzee. De haven is het gehele jaar ijsvrij. Schepen niet langer dan 250 meter en met een maximale diepgang van 13,5 meter kunnen de haven gebruiken. Er zijn spoor- en autowegen voor het vervoer van en naar het achterland. In 2013 werd zo\u2019n 33 miljoen ton lading overgeslagen. Daarnaast is de Nemunas voor scheepvaartverkeer geschikt.\nIn Litouwen is er 1762 km aan spoorwegen aangelegd.\nEr is een spoorlijn van Kaliningrad naar Minsk en verder, via Kaunas en Vilnius in Litouwen. Bepaalde Russische goederen mogen in 2022 niet meer vervoerd worden via deze spoorroute, wegens sancties van de EU tegen Rusland.\nEr zijn ook sporen aangelegd naar Warschau in Polen, maar ook naar steden in de andere Baltische staten. Er wordt momenteel aan een nieuwe Rail Baltica-lijn gewerkt, die Tallinn met Riga, Litouwen en Warschau gaat verbinden in 2026.\nLitouwen beschikt ook over een internationale luchthaven gelegen in de hoofdstad Vilnius. Deze luchthaven hoort tot de 100 drukste luchthavens van Europa. Jaarlijks zijn er ongeveer 3,6 miljoen passagiers (2016). Kaunas, Palanga en \u0160iauliai hebben ook internationale luchthavens, maar zijn minder belangrijk dan die van Vilnius. De luchthaven van Kaunas is ook bekend om het vele goederenvervoer.\nToerisme.\nHet toerisme is in Litouwen langzaam in opkomst. Een van de belangrijkste toeristische attracties is het kasteel en plaatsje Trakai, ten westen van Vilnius, te midden van de vele meren in het natuurpark Trakai. Het kasteel is gebouwd in een voor Litouwen karakteristieke stijl: roodbruine baksteen, ronde torens en rode daken.\nDe binnenstad van Vilnius, die beschermd wordt door de UNESCO, kent tientallen oude kerken en gebouwen.\nVeel toeristen bezoeken de Koerse Schoorwal, een uniek natuurgebied aan de westkant van het land. Het plaatsje Nida krijgt jaarlijks vele duizenden bezoekers.\nDe meeste toeristen komen uit Duitsland (174.000), Wit-Rusland (172.000) en Rusland (151.000)."}
{"id": "4850", "revid": "228541", "url": "https://nl.wikipedia.org/wiki?curid=4850", "title": "Kinderboek van het jaar", "text": "Het Kinderboek van het jaar was een literatuurprijs in de Nederlandse jeugdliteratuur die van 1954 tot en met 1970 jaarlijks werd toegekend aan het beste Nederlandse kinderboek. Sinds 1970 is de prijs vervangen door de Gouden en Zilveren Griffels.\nOorspronkelijk werd de prijs genoemd naar het jaar waarin het bekroonde boek verschenen was; Annie M.G. Schmidt kreeg bijvoorbeeld in 1958 de prijs voor het Kinderboek van jaar 1957. Sinds 1961 wordt de prijs genoemd naar het jaar waarin deze wordt uitgereikt, met als gevolg dat er geen Kinderboek van het jaar 1960 was.\nVanaf 1966 werden jaarlijks twee prijzen toegekend, een voor een kinderboek (tot 10 jaar) en een voor een jeugdboek (10 jaar en ouder); de laatste prijs heette het Jeugdboek van het jaar."}
{"id": "4851", "revid": "66505358", "url": "https://nl.wikipedia.org/wiki?curid=4851", "title": "Kuipergordel", "text": "De Kuipergordel is een gordel van vele miljarden komeetachtige, uit steen en ijs bestaande objecten, transneptunische objecten genoemd, voorbij de baan van de achtste planeet van het zonnestelsel, Neptunus. De gordel bevindt zich op 30 tot 50 AE van de zon. De gordel omvat ruim 100 000 brokken ijs en steen (waaronder Pluto), uitgespreid in de vorm van een ring.\nOntdekking.\nHet bestaan van de Kuipergordel werd in 1951 gesuggereerd door de Nederlands-Amerikaanse astronoom Gerard Kuiper. In 1950 had Jan Oort de theorie geponeerd dat zich op een afstand van 100.000\u00a0AE (1\u00a0AE is ca. 150 miljoen\u00a0km) van de zon een sfeer moet bevinden vanwaaruit kometen op het zonnestelsel afkomen. Dat gebied wordt de Oortwolk genoemd. Kuiper meende dat er op relatief korte afstand eveneens zo'n gordel moest zijn. Dat bood een verklaring voor het ontstaan van Pluto, een van de dwergplaneten van het zonnestelsel, die zich bevindt aan de binnenste rand van de Kuipergordel. Deze wijkt als rotsachtige ijsdwerg sterk af van de grote gasreuzen en is relatief klein, waardoor men lang bleef twijfelen of hij wel of niet als planeet bestempeld moest worden. Kuiper veronderstelde dat Pluto ooit werd gevormd door samenklonterende brokken in dat gebied, waardoor hij nu een van de grootste van de familie van ijsdwergen in de Kuipergordel is. Pas in 1992 werd het bestaan van een tweede object in de gordel aangetoond, en sindsdien zijn er duizenden objecten bij gevonden.\nObjecten en hun afmetingen.\nDe meeste Kuipergordelobjecten weerkaatsen vanwege hun grote afstand tot de zon maar weinig licht en zijn daardoor moeilijk waar te nemen. Hun afmetingen vari\u00ebren van ca. 100\u00a0m tot meer dan 1000\u00a0km. Het grootste object dat tot nog toe is ontdekt is Eris, ontdekt in 2005. Met een diameter van ongeveer 2400\u00a0km is Eris groter dan de grootste planeto\u00efde Ceres en ook groter dan Pluto. Daarvoor was het grootst bekende Kuipergordelobject Quaoar. De in 2004 ontdekte planeto\u00efde Orcus is mogelijk nog groter dan Quaoar.\nEen ander relatief groot object is 2000\u00a0EB173, ontdekt op 27 oktober 2000. Uit de mate van lichtweerkaatsing leidde men af dat het object ongeveer 600\u00a0km in diameter is, hoewel dat een vertekend beeld zou kunnen zijn. Later zijn nog veel meer vergelijkbare objecten ontdekt met diameters tussen de 400 en 800\u00a0km. Varuna en Ixion zijn nog twee voorbeelden van grote Kuipergordelobjecten. Sommige van deze objecten volgen de baan van Pluto en worden plutino's genoemd. Isaac Asimov stelde voor dergelijke objecten mesoplaneten te noemen.\nKuiper-klif.\nDe Kuipergordel lijkt aan de buitenzijde bij 50 AE vrij plotseling op te houden. Er wordt gesproken van de 'Kuiper-klif'. Een sluitende verklaring daarvoor is nog niet gevonden. Er wordt gespeculeerd dat er zich buiten de Kuipergordel een nog onontdekte planeet bevindt die dit gebied heeft schoongeveegd.\nHet gebied buiten deze Kuiper-klif is echter niet geheel leeg: in 2003 werd een object ontdekt dat op dat moment 86\u00a0AE van de zon verwijderd was, dus buiten de Kuiper-klif, gecatalogiseerd als 2003 VB12 en officieel Sedna genoemd. Het is kleiner dan Pluto (Pluto: 2274\u00a0km, Sedna: 1770\u00a0km), maar na Eris het grootste object in het zonnestelsel buiten de baan van Pluto. Het is echter denkbaar dat Sedna een uitzondering is en oorspronkelijk van buiten het zonnestelsel afkomstig is.\nNaamgeving.\nHet systeem in de naamgeving van deze objecten is enigszins ingewikkeld. Als een Kuipergordelobject wordt ontdekt, krijgt het eerst een voorlopig nummer dat het jaartal van de ontdekking aangeeft, evenals een volgnummer. Een voorbeeld is het object 2000\u00a0WR106. Als de precieze baan is berekend krijgt het object een catalogusnummer van het Minor Planet Center. Zowel planeto\u00efden als Kuipergordelobjecten krijgen zo'n catalogusnummer. Het object uit ons voorbeeld kreeg het mooie ronde catalogusnummer van 20000. Tot slot mag een ontdekker het object een naam geven, hoewel dat meestal niet gebeurt. Het object 20000 werd (20000) Varuna gedoopt.\nBanen.\nDe objecten wentelen traag rond de zon, in dezelfde richting als de planeten en planeto\u00efden. Het duurt honderden jaren voor ze \u00e9\u00e9n omwenteling hebben gemaakt. Sommige objecten lijken echter zo te worden be\u00efnvloed door de zwaartekracht van Neptunus en Uranus dat ze sterk afwijkende, elliptische banen beschrijven, soms zelfs tot in het centrum van het zonnestelsel. Pluto en zijn manen beschrijven eveneens een elliptische baan, waardoor ze soms binnen de baan van Neptunus komen.\nAfkomstig van Jupiter?\nEen theorie is dat de objecten afkomstig zijn uit de invloedssfeer van de grote planeet Jupiter, die door zijn enorme massa objecten kan aantrekken en wegslingeren. Dat is bijvoorbeeld het geval bij kometen die afwisselend door de zon en Jupiter in hun loop worden be\u00efnvloed. Deze kometen leggen daardoor een zeer elliptische baan af, die 3 tot 10 jaar duurt.\nOok van Triton (maan van Neptunus) wordt gedacht dat hij ooit een object uit de Kuipergordel was. Hij zou door de grote massa van Neptunus in een baan om deze planeet zijn getrokken.\nTNO's.\nDe objecten van de Kuipergordel worden thans geschaard onder de \"transneptunische objecten\" (objecten buiten de baan van Neptunus).\nNew Horizons ruimtesonde.\nDe NASA heeft op 19 januari 2006 de ruimtesonde \"New Horizons\" gelanceerd naar Pluto en zijn maan Charon. Na het bezoek aan Pluto is de sonde doorgevlogen naar andere Kuipergordelobjecten. Een ontmoeting met Kuipergordelobject 2014MU69 is gebeurd op 1 januari 2019. \"New Horizons\" zou zijn tweede Kuipergordelobject kunnen bezoeken na 2020. Het is de eerste keer dat een sonde de Kuipergordel onderzoekt."}
{"id": "4852", "revid": "66874742", "url": "https://nl.wikipedia.org/wiki?curid=4852", "title": "Gerard Kuiper", "text": "Gerrit Pieter Kuiper (Tuitjenhorn, 7 december 1905 \u2013 Mexico-Stad, 23 december 1973) was een Nederlandse astronoom. Naar hem is de Kuipergordel genoemd.\nBiografie.\nHij werd in het Noord-Hollandse Tuitjenhorn geboren als zoon van Gerrit Kuiper (1877-1962; kleermaker) en Antje de Vries (1880-1968). Kuiper promoveerde in 1933 aan de Rijksuniversiteit Leiden bij Ejnar Hertzsprung. De titel van zijn proefschrift was \"Statistische onderzoekingen van dubbelsterren\". Hij was een periode werkzaam bij de Leidse Sterrewacht en ging na zijn promotie naar de Verenigde Staten waar hij van 1935 tot 1937 assistent was in het Lick Observatory in Californi\u00eb. Vanaf 1936 was hij professor aan de Universiteit van Chicago en de promotor van Carl Sagan. In 1937 verkreeg hij het Amerikaanse staatsburgerschap.\nVan 1947 tot 1949 fungeerde hij als hoofd van het Yerkes Observatory en van 1957 tot 1960 van het McDonald Observatory. In 1960 richtte hij het Lunar and Planetary Laboratory op aan de Universiteit van Arizona in Tucson, waarvan hij tevens de directeur was. \nKuiper overleed in 1973 aan een hartaanval tijdens een vakantie in Mexico.\nWetenschappelijk werk.\nAls hoofd van het onderzoeksprogramma van de National Aeronautic and Space Administration's Ranger hield hij zich bezig met het onderzoek naar planeten, kometen, planeto\u00efden en maankraters. Hij stelde een theorie samen over het ontstaan van planeten.\nKuiper ontdekte twee manen in het zonnestelsel, namelijk Miranda bij Uranus en Nereid bij Neptunus.\nIn 1951 suggereerde hij het bestaan van een brede gordel van komeetachtige, uit rots en ijs bestaande objecten en planeto\u00efden buiten de baan van de planeet Neptunus. Het bood onder meer een verklaring voor de vorming van de dwergplaneet Pluto. In de gordel zouden eveneens kometen kunnen ontstaan. Het bestaan van de Kuipergordel, zoals het gebied genoemd werd, werd pas ruim 40 jaar later bevestigd met de ontdekking van een tweede object (naast Pluto en haar maan Charon). In 2015 waren circa 2000 objecten in de gordel bekend.\nVernoemingen naar Kuiper.\nIn zijn geboortedorp Tuitjenhorn is een straat naar hem vernoemd, waar een standbeeld van hem staat (gemaakt door Gosse Dam).\nPlaneto\u00efde 1776 Kuiper, drie kraters op de Maan, Mercurius, en Mars, en het voormalige Kuiper Airborne Observatory (de voorganger van SOFIA) zijn naar hem vernoemd, evenals de Gerard P. Kuiper Prize van de American Astronomical Society.\nDe benaming Mare Cognitum op de maan is afkomstig van Gerard Kuiper.\nHet Amerikaanse bedrijf Amazon werkt aan Project Kuiper, een wereldwijd internet-netwerk vanuit duizenden satellieten rond de aarde.\nImpasse omtrent nieuwe Engelse en Spaanse nomenclatuur op de maan.\nGerard Kuiper was geen gemakkelijk man om mee samen te werken. Dat ondervonden o.a. de Britse en Welshe maanwaarnemers Patrick Moore en Hugh Percy Wilkins (1896-1960), alsook een groepje bevriende Spaanse selenografen, toen ze een reeks nieuwe namen voor een honderdtal maankraters aan Kuiper probeerden voor te stellen, in de hoop elk van hen de status \"algemeen aanvaard\" te kunnen geven. Gerard Kuiper negeerde de hele onderneming als zijnde een nutteloze bijkomstigheid, met het gevolg dat deze namen (van de honderdtal maankraters) alsnog in niet-erkende toestand te zien zijn op sommige Europese maankaarten zoals de bekende Zwitserse \"Hallwag\" maankaart van Hans Schwarzenbach. Deze namen zijn ook te zien op maankaarten in boeken en atlassen van Patrick Moore.\nApollo 8.\nIn december 1968 slaagde Kuiper er in om telescopisch verkregen foto's te maken van de CSM (Command-Service Module) van Apollo 8 die op weg was naar de maan. Deze foto's tonen echter niet veel meer dan korte witte lijntjes tegen een achtergrond van sterren (lichtsporen, teweeggebracht door de zonlichtreflectie op de metalen wand van de CSM). Niettemin kon Kuiper bewijzen dat relatief kleine ruimteschepen met telescopen waar te nemen zijn, ook al bevinden ze zich op redelijke afstand van de Aarde, nabij de maan.\nZie ook.\nProject A119"}
{"id": "4853", "revid": "650531", "url": "https://nl.wikipedia.org/wiki?curid=4853", "title": "Gouden Penseel", "text": "Het Gouden Penseel is een literatuurprijs die sinds 1973 jaarlijks wordt toegekend aan het best ge\u00efllustreerde kinderboek van het afgelopen jaar. De prijs wordt uitgereikt door de Stichting CPNB. \nHet Gouden Penseel kan alleen worden uitgereikt aan een kinderboek dat in Nederland is uitgegeven. In 2011 werd voor het eerst het werk van een buitenlandse illustrator bekroond met het Gouden Penseel, namelijk van Blexbolex (Bernard Granger) uit Frankrijk.\nDaarnaast kan de jury sinds 1981 nog twee boeken bekronen met het Zilveren Penseel, waarvoor ook buitenlandse kunstenaars in aanmerking komen, mits het werk waarvoor zij bekroond worden in het Nederlands is gepubliceerd. Ook wordt het Gulden Palet uitgereikt aan een jong talent. "}
{"id": "4854", "revid": "650531", "url": "https://nl.wikipedia.org/wiki?curid=4854", "title": "Zilveren Penseel", "text": "De Zilveren Penseel is een literatuurprijs die sinds 1981 jaarlijks wordt toegekend aan de best ge\u00efllustreerde kinderboeken van het afgelopen jaar. De prijs wordt uitgereikt door de Stichting CPNB.\nTot 2018 werden er ieder jaar twee Zilveren Penselen uitgereikt. In dat jaar veranderde dit en werden er voortaan meerdere Zilveren Penselen toegekend; twee per categorie, waarvan drie aan leeftijd gerelateerde categorie\u00ebn en een categorie voor non-fictieboeken. In 2019 werden de benaming van de categorie\u00ebn gewijzigd in: Categorie Prentenboeken, Categorie Ge\u00efllustreerde kinderboeken, Categorie Ge\u00efllustreerde jeugdboeken en Categorie Informatief. In 2022 werd ook de Bronzen Penseel uitgereikt; in 2023 werd die bekroning weer afgeschaft. \nVan de Nederlandstalige boeken die met een Zilveren Penseel bekroond worden wint \u00e9\u00e9n boek de Gouden Penseel. Voor een Zilveren Penseel komen wel buitenlandse kunstenaars in aanmerking, mits het werk in het Nederlands is gepubliceerd.\nNaast de Zilveren Penselen voor de best ge\u00efllustreerde kinderboeken bekroont de CPNB jaarlijks ook de best geschreven kinderboeken. Zij krijgen een Zilveren Griffel. Later in het jaar tijdens het Kinderboekenbal wordt bekendgemaakt welke met zilver bekroonde boeken de Gouden Griffel en/of het Gouden Penseel krijgen.\nGelauwerden.\nIn de loop der jaren mochten een aantal illustratoren meerdere malen een Zilveren Penseel in ontvangst nemen. \n2020-2024.\n2020\nHet Gouden Penseel 2020 werd gewonnen door Yvonne Jagtenberg \"voor Hup, Herman!\"\n2021\nHet Gouden Penseel 2021 werd gewonnen door Ludwig Volbeda voor \"Hele verhalen voor een halve soldaat\"\n2022\nHet Gouden Penseel 2022 werd gewonnen door Raoul Deleo voor Terra Ultima.\nHedy Tjin won dit jaar twee Zilveren Penselen.\n2023\nHet Gouden Penseel 2023 werd gewonnen door Djenn\u00e9 Fila voor \"Een kleine geschiedenis van de mens door dierenogen.\"\nHet boek \"Misjka\", geschreven door Edward van de Vendel en Anoush Elman en ge\u00efllustreerd door Annet Schaap werd dit jaar bekroond met zowel een Zilveren Penseel als een Zilveren Griffel. Later wonnen de auteurs ook de Gouden Griffel.\n2024\nJeska Verstegen won later in het jaar het Gouden Penseel voor \"Het touw en de waarheid.\" \nTwee boeken, \"Pardalita\" van Joana Estrela en \"Paddenstoel &amp; co\" van Geert-Jan Roebers &amp; Wendy Panders \",\" werden dit jaar bekroond met zowel een Zilveren Penseel als een Zilveren Griffel. "}
{"id": "4855", "revid": "1061913", "url": "https://nl.wikipedia.org/wiki?curid=4855", "title": "Gouden Lijst (prijs jeugdliteratuur)", "text": "De Gouden Lijst was een Nederlandse literatuurprijs die de beste jeugdliteratuur voor twaalf- tot vijftienjarigen onder de aandacht wilde brengen. De prijs werd jaarlijks, op voordracht van een vakjury toegekend aan twee boeken: \u00e9\u00e9n in de categorie oorspronkelijk Nederlandstalig en \u00e9\u00e9n in de categorie vertaalde boeken. Verder waren er drie Eervolle Vermeldingen. De Gouden Lijst werd van 2010 tot en met 2018 uitgereikt. \nVoorloper.\nDe Gouden Lijst is de opvolger van de Gouden Zoen, die werd uitgereikt van 1997 tot 2008. De Gouden Zoen was de prijs voor het beste Nederlandstalige jeugdboek voor 12 tot 15 jaar. Daarnaast werden Zilveren Zoenen uitgereikt aan zowel Nederlandstalige als in het Nederlands vertaalde boeken. In 2009 besloot de CPNB met de prijs te stoppen, omdat de prijs te weinig respons zou opleveren. Als protest tegen de opheffing en om schrijvers van boeken voor deze leeftijdscategorie een hart onder de riem te steken riepen de jeugdboekenauteurs Ted van Lieshout en Hans Hagen de Gouden Lijst in het leven. Daarna werd de Gouden Lijst, mede op uitdrukkelijk verzoek van de Griffeljury, van 2011 tot en met 2017, weer uitgereikt door de CPNB. In 2018 was het voortbestaan van de prijs weer onduidelijk. Uiteindelijk hielden opnieuw Ted van Lieshout en Hans Hagen de prijs in stand. BruutTAAL, een methode voor het vak Nederlands in het voortgezet onderwijs, bleek bereid de prijs te sponsoren.\nOpvolger.\nVanaf 2019 nam de CPNB deze prijs voor jeugdliteratuur toch weer voor zijn rekening. Niet langer als een aparte prijs, maar door de bestaande prijzen voor jeugdliteratuur, de Griffels en Penselen, te verbreden met een categorie met boeken voor de leeftijd van 12 tot 15 jaar. Hiermee wil de CPNB het belang van leesbevordering van deze groep jongeren onderstrepen.\nVoor boeken, geschreven voor jongeren boven de 15 jaar is er de Dioraphte Jongerenliteratuur Prijs.\nGelauwerden.\nEen aantal schrijvers werd meermaals gelauwerd in de loop van de jaren. Edward van de Vendel kreeg, behalve de Gouden Lijst 2016, driemaal een Gouden Zoen. Benny Lindelauf en Els Beerten ontvingen beiden een Gouden Lijst en een Gouden Zoen. En Anne Provoost tweemaal een Gouden Zoen.\n "}
{"id": "4856", "revid": "59606274", "url": "https://nl.wikipedia.org/wiki?curid=4856", "title": "Zilveren Zoen", "text": "De Zilveren Zoen was een literatuurprijs die tussen 1997 en 2008 jaarlijks werd toegekend door de Stichting CPNB voor twee van de beste boeken voor jongeren vanaf twaalf jaar. Daarnaast werd een Gouden Zoen toegekend.\nTerwijl voor de Gouden Zoen alleen oorspronkelijk in het Nederlands geschreven werk in aanmerking kwam, was de Zilveren Zoen ook voor in het Nederlands vertaalde boeken. DE CPNB stopte er na 2008 mee omdat er niet genoeg aandacht voor was vanuit uitgeverijen, scholen en de jongeren zelf.\nVoor boeken die voor jongere kinderen geschreven worden, bestaan vergelijkbare prijzen: de Gouden en Zilveren Griffel. Bovendien worden jaarlijks Gouden en Zilveren Penselen uitgereikt aan de best ge\u00efllustreerde kinderboeken."}
{"id": "4857", "revid": "120470", "url": "https://nl.wikipedia.org/wiki?curid=4857", "title": "Tilburg University", "text": "Tilburg University (tot 2010 Universiteit van Tilburg, UvT) is een katholieke universiteit in Tilburg die gespecialiseerd is in mens- en maatschappijwetenschappen. De universiteit heeft met zijn 66 onderwijsprogramma's meer dan 92.000 alumni sinds 1927. Ze organiseert jaarlijkse onderwijs- en onderzoeksactiviteiten die zijn terug te voeren op haar identiteit als middelgrote multidisciplinaire universiteit.\nNaamgeschiedenis.\nDe universiteit vloeide voort uit de Rooms-Katholieke Leergangen die in 1912 werden ingericht door de rooms-katholieke emancipator en politicus Hendrik Moller. Zij werd, na discussie over de verdeling van het katholiek hoger onderwijs tussen Nijmegen en Tilburg, conform de opdracht van het Nederlandse episcopaat uit 1924 en met steun van politici als Piet Aalberse en premier Charles Ruijs de Beerenbrouck in 1927 opgericht als \"Roomsch Katholieke Handelshoogeschool\". De eerste rector van de Tilburgse universiteit was de Bossche kerkhistoricus Thomas Goossens. \nIn 1936 ging zij \"Katholieke Economische Hogeschool\" heten, in 1963 \u2013 toen de faculteiten Rechten en Sociale Wetenschappen werden opgericht \u2013 \"Katholieke Hogeschool Tilburg\" (KHT).\nMidden jaren tachtig werd het aan faculteiten en hogescholen voor wetenschappelijk onderwijs in Nederland toegestaan zich universiteit te noemen. Tevens zouden toenmalige (specialistische) hogescholen volgens een wetswijziging de benaming universiteit gaan dragen. De Katholieke Hogeschool Tilburg (KHT) was om die reden gedwongen in 1986 haar naam opnieuw te wijzigen. Omdat Katholieke Universiteit Tilburg (KUT) tot een ongewenste afkorting zou leiden, werd het \"Katholieke Universiteit Brabant\" (KUB). Deze naam werd bij de opening van het academisch jaar op 1 september 1986 officieel in gebruik genomen. Dat die naam allerwegen als een compromis werd ervaren, bleek daaruit dat in 2001 de naam opnieuw werd aangepast, in \"Universiteit van Tilburg\" (UvT). De stadsnaam keerde terug, het adjectief 'katholieke' was terug te vinden in de ondertitel \"ge\u00efnspireerd vanuit de katholieke traditie\". Tegenwoordig wordt de ondertitel \"Understanding Society\" gebruikt.\nIn 2010 besloot het college van bestuur van de universiteit de Engelse naam \"Tilburg University\" als offici\u00eble naam door te voeren, terwijl de onderliggende stichtingsnaam tot op heden \"Stichting Katholieke Universiteit Brabant\" heet. De Tilburgse universiteit is, net als de Vrije Universiteit Amsterdam en de Radboud Universiteit, een instelling van bijzonder onderwijs. Anders dan de Radboud Universiteit onderhoudt Tilburg University nog banden met de katholieke hi\u00ebrarchie. Beide universiteiten zijn lid van de wereldwijde federatie van katholieke universiteiten.\nDe eerste universiteitsbezetting in Nederland, in 1969.\nOp 28 april 1969 werd de toenmalige Katholieke Hogeschool bezet door studenten die veranderingen wensten in het onderwijs \u00e9n in het bestuur van de universiteit. Die bezetting duurde tot en met 6 mei en was de eerste in universitair Nederland, enkele weken later gevolgd door de Maagdenhuisbezetting in Amsterdam. Hoewel het curatorium in reactie besloot om de hogeschool te sluiten, kwam het academisch leven niet helemaal tot stilstand in Tilburg: de promotie van J.L. Stassen ('over democratie') op 1 mei ging door, maar vond plaats in het Paleis-raadhuis van de stad.\nAl enige maanden voor de bezetting hadden leden van het \"Links Front\" de naam \"Karl Marx Universiteit\" boven de ingang aangebracht. Zij wilden dat in het economie-onderwijs meer aandacht zou worden besteed aan marxistische economie. Acties als deze hebben aan de wieg gestaan van ingrijpende wijzigingen in het hoger onderwijs in Nederland, onder meer leidend tot de Wet universitaire bestuurshervorming uit 1971. Daarin werd de medezeggenschap van studenten stevig verankerd. Die positie verzwakte overigens weer in de jaren negentig van de 20e eeuw, toen in een nieuwe wet (de 'MUB') de bevoegdheden aanmerkelijk werden verminderd.\nOnderwijs en onderzoek.\nMet zijn 2.973 fte medewerkers, waarvan 56% academische staf, verzorgt Tilburg University wetenschappelijk onderwijs op het gebied van mens- en maatschappijwetenschappen. De universiteit telt bijna 20.000 studenten en er zijn meer dan 120 nationaliteiten op de campus.\nTilburg University biedt 66 bachelor- en masteropleidingen, waaronder 43 in het Engels. Daarnaast biedt de universiteit Professional Learning in de vorm van post-masters, deeltijdopleidingen en aanschuifonderwijs. \nAls instelling met een focus op Social Sciences en Humaniteit wil Tilburg University met haar onderzoek bijdragen aan het oplossen van complexe maatschappelijke vraagstukken. Dit doet ze met kennis van de economie, bedrijfswetenschappen en ondernemerschap, sociale en gedragswetenschappen, recht en bestuurskunde, geesteswetenschappen, digitale wetenschappen en theologie. Het onderzoek speelt zich af binnen de graduate schools van de faculteiten of binnen een van de vele onderzoeksinstituten. Elk onderzoeksinstituut is gespecialiseerd in een of meer kennisgebieden; er zijn facultaire en multidisciplinaire instituten. In die laatste werken specialisten vanuit verschillende invalshoeken samen.\nOp 1 oktober 2021 vond de online lancering plaats van de Academische Werkplaats 'Brede welvaart in de regio'. Hierin werkt Tilburg University sindsdien aan haar onderzoek door middel van cocreatie met diverse samenwerkingspartners en vanuit verschillende disciplines. De interdisciplinaire onderzoeksthema\u2019s waar de universiteit zich extra op inzet, zijn de duurzaamheidstransitie, ongelijkheid en welzijn &amp; gezondheid.\nFaculteiten.\nEr zijn vijf faculteiten:\nIn de loop der jaren zijn de namen van de faculteiten (en de gehanteerde afkortingen) veranderd, vaak als gevolg van strategische of marketingoverwegingen. Sinds 2012 zijn alle faculteitsnamen Engelstalig.\nTilburg School of Economics and Management (1927).\nDe Faculteit Economische Wetenschappen (FEW) werd in de loop der jaren Faculteit Economie en Bedrijfswetenschappen (FEB) en heet nu \"Tilburg School for Economics and Management\" (TiSEM). De decaan van deze faculteit is Marike Knoef.\nTilburg Law School (1963).\nDe Faculteit der Rechtswetenschappen (FRW) is nu \"Tilburg Law School\" (TLS), onder leiding van decaan Geert Vervaeke.\nTilburg School of Social and Behavioral Sciences (1963).\nDe sociale faculteit heette eerst subfaculteit Sociaal-Culturele Wetenschappen (SCW) en werd in 1971 aangevuld met een subfaculteit Psychologie. Vanaf 1987 gingen de twee subfaculteiten verder onder de naam Faculteit Sociale Wetenschappen (FSW), tegenwoordig de \"Tilburg School for Social and Behavioral Studies\" (TSB). Decaan van deze faculteit, die zowel opleiding in de sociologie als de psychologie aanbiedt, is Antoinette de Bont.\nTilburg School of Humanities and Digital Sciences (2007).\nDe huidige \"Tilburg School for Humanities and Data Sciences\" (sinds 2007) heette vroeger Faculteit Geesteswetenschappen. Deze faculteit was het resultaat van een samensmelting van de Faculteit Wijsbegeerte (FWW), de Faculteit Communicatie en Cultuur (FCC, in 1982 gestart als een experimentele letterenopleiding) en de Faculteit Theologie en Religiewetenschappen (FTR). FCC was het resultaat van een naamsverandering en reorganisatie van de letterenfaculteit in 2005. FTR komt voort uit de Theologische Faculteit Tilburg, die in 2006 ge\u00efncorporeerd werd in de Universiteit van Tilburg.\nTilburg School of Catholic Theology (2007).\nDe \"Tilburg School of Catholic Theology\" (TST) (tot 2011 \"Faculteit Katholieke Theologie\", FKT) is een faculteit van Tilburg University die op 1 januari 2007 werd opgericht en ontstond uit de faculteit Theologie en Religiewetenschappen van de Universiteit van Tilburg en de faculteit Katholieke Theologie Utrecht. Tijdens de totstandkoming van deze gezamenlijke faculteit in 2005 besloot de Radboud Universiteit uit de samenwerking te stappen. Momenteel werkt de Tilburgse faculteit nauw samen met haar zusterfaculteit in Nijmegen en de Faculteit Theologie en Religiewetenschappen Leuven. De Tilburgse faculteit, met vestigingen in Utrecht en Tilburg, leidt studenten op van alle gezindten en overtuigingen. De Tilburgse en Leuvense theologiefaculteiten zijn de enige Nederlandstalige katholieke faculteiten in de Lage Landen waar zowel de door de staat erkende opleiding in de theologie als de wetenschappelijke opleiding tot het kerkelijk ambt verzorgd wordt. De decaan van de Tilburgse faculteit is Karim Schelkens.\nBestuur.\nHet bestuur van de universiteit bestaat uit een \"Stichtingsbestuur\" dat de doelstellingen van de universiteit bewaakt en functioneert als Raad van Toezicht en een \"College van Bestuur\", benoemd door het Stichtingsbestuur. Momenteel is H. Reumkens voorzitter van het Stichtingsbestuur. Hij volgde Jan Hommen op als voorzitter. De andere leden van het Stichtingsbestuur zijn M.R. Leijten, W. M.P. van der Aalst, J.H.P.M. van Lange en E. Demerouti.\nHet College van Bestuur (CvB) vormt het dagelijks bestuur van de instelling. Wim van de Donk vervult sinds 1 oktober 2020 het ambt van Rector Magnificus en is ook voorzitter van het CvB. Jantine Schuit is sinds november 2020 lid van het College van Bestuur en Vice Rector Magnificus van Tilburg University. Het derde CvB lid is de per 15 november 2023 benoemde Wilma de Koning, vicevoorzitter van het College van Bestuur en verantwoordelijk voor onder andere financieel beleid, strategisch IT-beleid en vastgoed en huisvesting. Hans-Georg van Liempd, Secretaris van de universiteit, is ook directeur University Services en stuurt de divisie Executive Services aan.\nStudentenleven.\nHet studentenleven speelt zich af bij studie- en studenten(sport)verenigingen.\nZie voor een opsomming:"}
{"id": "4858", "revid": "782337", "url": "https://nl.wikipedia.org/wiki?curid=4858", "title": "Zink (muziekinstrument)", "text": "De zink (ook wel cornetto genoemd) is een blaasinstrument dat zijn glorietijd beleefde tijdens de renaissance (en ook nog in de vroege Barok, bijvoorbeeld in de muziek van Claudio Monteverdi), maar dat vervolgens in onbruik raakte.\nHet instrument werd meestal van hout gemaakt, hoewel er inmiddels ook veel kunststoffen zinken bestaan en er enkele ivoren exemplaren bewaard zijn gebleven. Het instrument wordt aangeblazen als een trompet (door middel van lipspanning) en heeft zes vingergaten en een duimgat waarmee het kan worden bespeeld als een blokfluit. Vanwege de manier van aanblazen wordt de zink ondergebracht onder de koperblazers.\nEen zink is licht conisch en meestal licht gekromd. Hij komt voor in verschillende formaten en stemmingen, waarvan die in G de gebruikelijkste is. Daarnaast bestaan de tenorzink (een enigszins S-vormig instrument), die verdrongen werd door de waldhoorn, en de baszink (sterk S-vormig), die de voorloper was van de serpent.\nDe zink heeft een relatief groot bereik en zinkenisten konden door de blokfluit-achtige speelwijze een grote virtuositeit tentoonspreiden. Op trompetten ging dat destijds nog niet, omdat de ventieltechniek nog niet was uitgevonden. Een ander voordeel boven de trompet was het feit dat zinkenisten niet aan gilden gebonden waren. Het instrument had een hoge status, maar moest als solo-instrument sinds de baroktijd het onderspit delven tegen andere instrumenten. Jos van Veldhoven oppert dat dit misschien een smaakkwestie was en dat de rol van de zink een beetje overgenomen werd door andere instrumenten zoals de hobo en de trompet.\nZie ook.\nZink wordt ook als een aanduiding voor een orgelregister gebruikt, ook tegenwoordig nog. Het is een hoog (2') tongwerk."}
{"id": "4859", "revid": "143793", "url": "https://nl.wikipedia.org/wiki?curid=4859", "title": "Serpent (blaasinstrument)", "text": "De serpent is een blaasinstrument en de zwaarste variant (echter, geen familie) van de baszink, die volgens een 18e-eeuwse Franse publicatie rond 1590 in Auxerre (Frankrijk) is uitgevonden. Het instrument bestaat uit aaneengelijmde houten spanen, in twee onderstaande S- bochten gebogen (vandaar de naam) en omwikkeld met leer. De buis is zo'n twee meter lang en geheel conisch.\nHet instrument heeft een groot bereik, van A' tot c\", maar een zeer matige eigen toonzuiverheid. Alles hangt dus af van de gehoorvaardigheid van de bespeler. Zoals bij alle koperblaasinstrumenten, waarbij de serpent ook behoort vanwege het bespelen met een kuipmondstuk, wordt de grondtoon enkele malen in harmonischen overgeblazen: C - c - g - c' - e' - g' - bes' - c\". De tussenliggende tonen worden bekomen door verkortingen, openen van vingergaten dus. De bij oorsprong slechts zes vingergaten staan echter niet proportioneel over de toonbuis verdeeld. Een duimgat is er ook niet. Sommige noten hebben zelfs geen eigen vingerzetting, er moet 'gelipt' worden. Er bestaat een basis-vingerzettingstabel, maar het is de musicus die uiteindelijk beslist welke vingerzetting het beste klinkt voor elke noot.\n\"De\" serpent, niet \"het\" serpent dus, werd bij oorsprong verticaal bespeeld, de onderkant steunend op de voeten. Bij later militair gebruik, te paard zelfs, werd het instrument wat aangepast: de S-vorm werd meer gedrongen, verstevigd door metalen tussenstukjes, en voorzien van extra kleppen die de gaten meer in juiste proportie gingen zetten, wat de toonjuistheid ten goede kwam. De speelwijze werd horizontaal, wat meebracht dat de vingerzetting van de rechterhand omgekeerd moest worden uitgevoerd.\nGaandeweg drongen verbeteringen zich op. Talloze varianten verschenen ten tonele, de in fagotvorm omgebogen houten variant vooral populair op het continent: de Basson Russe, al dan niet voorzien van een koperen klankbeker of een gesneden drakenkop, de Bass horn in V-vorm, populair in Engeland, en vooral de ophicle\u00efde, deze laatste volledig in metaal en voorzien van 9 tot 12 sleutels die op \u00e9\u00e9n sleutel na omgekeerd werden bediend: drukken betekent openen.\nDe komst van de tuba in de 19e eeuw (1850) betekende uiteindelijk het doodvonnis voor de serpent en al de varianten. In militaire bands verdwenen na 1910 ook de allerlaatste exemplaren.\nDoor de opkomst van de authentieke uitvoeringspraktijk en de interesse in instrumenthistoriek is dit instrument al geruime tijd aan een heropstanding bezig. Opnieuw wordt gregoriaans met begeleiding van een kerkserpent uitgevoerd, Mendelssohns \"Paulus\" wordt 'geserpenteerd' etc.\nNog steeds worden houten serpenten gemaakt, maar de replica's in gegoten hars doen het uitstekend en zijn veel duurzamer dan de kwetsbare houten instrumenten.\nCharles-Joseph Sax, de vader van Adolphe Sax, begon zijn stiel als muziekinstrumentenmaker met het vervaardigen van een serpent."}
{"id": "4860", "revid": "75723", "url": "https://nl.wikipedia.org/wiki?curid=4860", "title": "Triangel (muziekinstrument)", "text": " \nDe triangel is een metalen slaginstrument dat behoort tot de klasse van de idiofonen. Het instrument bestaat uit een driehoekig gebogen metalen staaf, en wordt opgehangen aan de bovenkant en aangeslagen met een kleiner metalen staafje. Dat gebeurt bij voorkeur op de zijde tegenover de opening, voor de mooiste klank. De triangel brengt slechts drie klokjesachtige, maar doordringende tonen voort en wordt onder meer in een orkest gebruikt. Roffels worden in een van de dichte hoeken geproduceerd door het staafje snel heen en weer te bewegen. Een triangel komt voor in verschillende formaten: kleinere klinken hoger dan grotere, hoewel de exacte toonhoogte van een triangel (anders dan die van een pauk) in de muziek geen rol speelt. \nDe triangel bereikte Europa in de zeventiende eeuw vanuit Turkije, en is sinds de negentiende eeuw een van de meest gebruikte slagwerkinstrumenten in het symfonieorkest.\nProminente triangelpassages:"}
{"id": "4861", "revid": "231402", "url": "https://nl.wikipedia.org/wiki?curid=4861", "title": "Claves", "text": "Claves (uitspraak: klaves) is een muziekinstrument, bestaande uit twee massieve hardhouten stokjes die tegen elkaar worden geslagen. Het instrument produceert een korte droge tik met een duidelijke toonhoogte. De toonhoogte is afhankelijk van de grootte van de stokjes.\nHet slaginstrument, dat behoort tot de idiofonen, is waarschijnlijk afkomstig uit Latijns-Amerika. De claves zijn het meest bekend doordat er in de Cubaanse muziek de clave op wordt gespeeld.\nOp Cuba hebben de stokjes soms verschillende formaten (het liggende stokje, de \"hembra\", is dan groter dan het slagstokje, de \"macho\").\nBij het bespelen dient het beslagen stokje op de vuist te liggen, zodat tussen het stokje en de handpalm zoveel ruimte is dat de klank optimaal kan resoneren."}
{"id": "4862", "revid": "1021966", "url": "https://nl.wikipedia.org/wiki?curid=4862", "title": "Tamtam", "text": "De tamtam is een op de gong lijkend metalen slaginstrument (idiofoon). Net als de gong bestaat hij uit een grote, wat gewelfde metalen plaat met een omgeslagen rand, maar hij is veel groter en heeft een donkerdere klank. De tamtam hangt in een frame en wordt bespeeld met een knuppel. De tamtam heeft geen gelijke toon: dat wil zeggen dat de tamtam (in tegenstelling tot de gong) geen bepaalde toonhoogte heeft.\nIn populair taalgebruik wordt tamtam ook gebruikt om te verwijzen naar verschillende niet-metalen slaginstrumenten uit Afrika en India die gebruikt kunnen worden voor communicatie over lange afstand, bijvoorbeeld tama's.\nDe tamtam dient niet te worden verward met de tom-tom, een trommel."}
{"id": "4864", "revid": "19799", "url": "https://nl.wikipedia.org/wiki?curid=4864", "title": "Monteverdi", "text": ""}
{"id": "4868", "revid": "583675", "url": "https://nl.wikipedia.org/wiki?curid=4868", "title": "Leopold I van Belgi\u00eb", "text": "Leopold Joris Christiaan Frederik van Saksen-Coburg-Saalfeld (Coburg, 16 december 1790 \u2013 Laken, 10 december 1865), prins van Saksen-Coburg-Saalfeld, hertog van Saksen, was van 21 juli 1831 tot aan zijn dood de eerste koning der Belgen: Leopold I van Belgi\u00eb.\nBiografie.\nJeugd en militaire carri\u00e8re.\nOp 16 december 1790 werd Leopold Joris Christiaan Frederik geboren in Coburg, waarschijnlijk in het Prinsenpaleis. Hij was de derde zoon en achtste kind van hertog Frans van Saksen-Coburg-Saalfeld en Augusta van Reuss-Ebersdorf en Lobenstein.\nIn 1795 op vijfjarige leeftijd werd hij al door de Russische Tsarina Catharina de Grote benoemd tot kolonel van het regiment Izmailovski van de Keizerlijke Wacht. Zeven jaar later werd hij er benoemd tot generaal. Die benoemingen had hij te danken aan het huwelijk van zijn zus Juliana met Catharina's kleinzoon Constantijn. Tot zijn elfde kreeg Leopold les van zijn energieke grootmoeder Sofie Antoinette van Brunswijk-Wolfenb\u00fcttel, de rest van zijn opleiding werd toevertrouwd aan dominee Gottlieb Scheler.\nIn 1805 sloot de 15-jarige Leopold zich aan bij het leger van Moravi\u00eb, maar hij keerde al snel terug zonder ooit de vuurlinie te hebben gezien. Hij besloot nadien om rechten te gaan studeren. Toen het Hertogdom Saksen-Coburg-Saalfeld in 1806 werd bezet door de troepen van Napoleon, schoof hij zijn militaire carri\u00e8re opzij en vertrok hij naar Parijs om zich te bekwamen in de diplomatieke omgangsvormen. Aan het keizerlijk hof was hij een opvallende persoonlijkheid. Napoleon bood hem de positie van vleugeladjudant aan, maar dat weigerde hij. Ook zijn broer had voordien hetzelfde aanbod afgeslagen. Nadien nam hij met het Russische leger deel aan de campagnes tegen de Keizer. Met een regiment kurassiers drong hij het Franse leger terug tot Peterswalde en in 1814 trok hij met de generale staf van het Russische leger zegevierend Parijs binnen. In 1815 werd hij benoemd tot veldmaarschalk.Leopold pendelde tussen Duitsland en Rusland, en ook in Parijs was hij bekend. Hij was een van de meest invloedrijke diplomaten uit zijn tijd. In het gevolg van de tsaar Alexander I nam hij deel aan het Congres van Wenen, waar hij indruk maakte met zijn intellect, milde ironie en zijn knappe verschijning. De vrouw van Lodewijk Napoleon, Hortense de Beauharnais, liet zich ontvallen nog nooit zo'n mooie man te hebben ontmoet. Uit bronnen is bekend dat Leopold een van de meest aantrekkelijke partijen was en deze natuurlijke voorsprong werd mee uitgebuit door zijn moeder.\nBritse prins en eerste huwelijk.\nOp 2 mei 1816 trouwde Leopold met de Britse kroonprinses Charlotte Augusta, de enige dochter van de latere koning George IV van het Verenigd Koninkrijk. Al in de zomer van 1814 was hij naar Engeland gereisd om haar het hof te maken. Naar aanleiding van dit huwelijk verkreeg hij de Britse nationaliteit en werd hij tot veldmaarschalk benoemd. De pasgehuwden, die grote affectie koesterden voor elkaar, namen hun intrek in Claremont House, nabij Windsor. Op 5 november 1817 baarde Charlotte een doodgeboren zoon, na een zware bevalling. Ze stierf zelf de volgende dag. Leopold was in shock en kwam de klap nooit meer te boven. Hij liet voor haar een monument oprichten in het paviljoen van Claremont House, waar hij vele mooie momenten met haar had beleefd. Als weduwnaar bleef hij verder wonen aan het Britse hof en behield hij zijn dotatie.\nDe banden met het Verenigd Koninkrijk bleven nadien ook zeer hartelijk. Via zijn zus, Victoria van Saksen-Coburg-Saalfeld, was hij oom van de in 1819 geboren prinses Victoria. Nadat zijn schoonbroer en de broer van koning George IV, Eduard August van Kent, in 1820 overleed, zorgde hij ook mee voor de opvoeding van zijn nicht, de latere koningin Victoria, zowel affectief als politiek. \"My second father, my only father\", zou ze hem later genoemd hebben.\nAanbod Griekse troon.\nIn 1830 kreeg Leopold het aanbod om koning te worden van het pas onafhankelijke Griekenland. Net als vele andere Europese edelen was Leopold in de ban van het filhellenisme, een stroming met een voorliefde voor de Griekse cultuur, en steunde hij de Griekse Onafhankelijkheidsoorlog tegen het Ottomaanse Rijk. Toen hem, door de ad interim-president graaf Ioannis Kapodistrias de troon werd aangeboden, wilde hij deze aanvaarden, alhoewel hij de Griekse taal niet sprak. De prins stelde wel strikte voorwaarden voor.\nNa de troon eerst aanvaard te hebben, gaf hij deze toch nog op voor een eventuele troonsbestijging, nadat het duidelijk werd dat de grote Europese mogendheden niet zouden toegeven aan de Griekse eisen betreffende de landsgrenzen in het noorden en rond de Ionische Eilanden. Aangezien er geen akkoord was en Leopold weigerde om te regeren in een onstabiel land (er dreigde een burgeroorlog uit te breken), zonder grenzen en zonder een welwillende bevolking, betekende dit het einde van zijn Griekse ambities. Kapodistrias werd vervolgens in 1831 door misnoegde clanleden vermoord in de toenmalige hoofdstad Nauplion. De Griekse troon ging uiteindelijk in 1832 naar de zeventienjarige Prins Otto van Beieren, zoon van koning Lodewijk I van Beieren.\nKoning der Belgen.\nBelgische Revolutie en koningskeuze.\nNa de Belgische Revolutie van 1830 legde het Belgische Nationaal Congres op 24 november 1830 per decreet vast dat het Huis Oranje-Nassau voor eeuwig uitgesloten was van de Belgische troon. Dit Decreet betreffende de eeuwige uitsluiting van de familie Oranje-Nassau van enige macht in Belgi\u00eb is tot op de dag van vandaag van kracht en heeft bovendien grondwettelijke waarde. Deze uitsluiting werd vastgelegd in een periode waarin prins Willem Frederik van Oranje, de zoon van de Nederlandse koning Willem I en de latere koning Willem II, voor de Europese mogendheden een aanvaardbare kandidaat leek voor de Belgische troon.\nHet Nationaal Congres besloot in decreet nr. 4 van 22 november 1830 dat het onafhankelijke Belgi\u00eb een parlementaire constitutionele monarchie zou worden. Bij het decreet nr. 35 van 29 januari 1831 besloot het Nationaal Congres dat de offici\u00eble titel die het Belgische staatshoofd zou dragen die van \"Koning der Belgen\" zou zijn, en niet die van \"Koning van Belgi\u00eb\". Dit gebeurde in navolging van de Julimonarchie in Frankrijk, waar Lodewijk Filips I van Frankrijk, de zogenaamde Burgerkoning, \"Roi des Fran\u00e7ais\" was. Hiermee zette het Congres zich af tegen de absolute monarchie.\nDoor het Nationaal Congres werd op 24 januari 1831 de rooms-katholieke edelman Erasme Louis Surlet de Chokier tot tijdelijk regent benoemd, in afwachting van de be\u00ebdiging van een koning. Op 3 februari had het Nationaal Congres Lodewijk van Orleans, de hertog van Nemours en zoon van koning Lodewijk Filips I als toekomstige vorst verkozen boven August van Leuchtenberg en aartshertog Karel van Oostenrijk-Teschen. De hertog van Nemours werd echter niet aanvaard door de Europese grote mogendheden wegens zijn te hechte connecties met Frankrijk. Bovendien vond zelfs zijn eigen vader het te gevaarlijk, waardoor hij de troon weigerde.\nHet Nationaal Congres zocht toenadering tot het Verenigd Koninkrijk, aangezien de angst begon te heersen dat Belgi\u00eb door Pruisen, Frankrijk en Nederland langs de taalgrenzen zou worden opgedeeld. Engeland stelde daarop de Britse prins Leopold voor als koning. Met zijn Duitse afkomst en Russische dienstjaren genoot hij het vertrouwen van de andere mogendheden. Enkel met Frankrijk zouden banden tot stand moeten worden gebracht via een huwelijk. Vervolgens werd Leopold op 4 juni 1831 door het Nationaal Congres verkozen met een grote meerderheid van 152 op 196 stemmen. Leopold had wat het congres dacht nodig te hebben, namelijk de steun van Engeland, dat het nog het best meende met de Belgische onafhankelijkheid, en internationale ervaring en prestige. Ook bij de Franse koninklijke familie had hij een goede reputatie; zij had zijn bruiloft met prinses Charlotte bijgewoond en was op bezoek gekomen in Claremont House. Leopold sprak vloeiend Duits en Engels, redelijk Frans en een mondje Russisch, en hij had ook goede relaties met de bankiersfamilie Rothschild. Het Nederlands was hij niet machtig. Een ernstig bezwaar was dat de nieuwe koning lutheraans was. Daarom moest hij de verzekering geven dat hij met een katholieke prinses zou trouwen en zijn kinderen katholiek zou opvoeden.\nIntrede in Belgi\u00eb.\nLeopold aanvaardde de Belgische troon op voorwaarde van een duidelijk grensverdrag met Nederland. Hiertoe werd het Verdrag der XVIII artikelen opgesteld, dat de grens tussen Nederland en Belgi\u00eb teruglegde op die van 1790. Het verdrag werd ondertekend door de grote mogendheden Frankrijk, Verenigd Koninkrijk, Pruisen en Rusland. Na behoorlijk wat discussie stemde het Belgische Nationaal Congres op 9 juli 1831 in met het verdrag, met 126 stemmen tegen 70. Nederland weigerde het traktaat echter te ondertekenen en stuurde aan op de Tiendaagse Veldtocht. Na de instemming had Leopold geen bezwaren meer. De koning had het wel moeilijk met de beperkte politieke macht van de monarch. Later sprak hij zelfs van een politiek dwangbuis. Gedurende zijn hele bewind probeert hij tegen de grondwet in steeds meer persoonlijke macht te verwerven. Slechts geleidelijk stuit hij op verzet van de regering.\nDe koning stak per boot vanuit Engeland Het Kanaal over en kwam aan in Calais. Vervolgens werd hij per koets over het strand naar De Panne gebracht, waarna hij in Veurne een maaltijd kreeg. Via Oostende, Brugge en Gent reisde hij naar Laken. Op 21 juli 1831 legde hij, op het Koningsplein in Brussel, de eed af als eerste Koning der Belgen. Hij zou het overgrote deel van zijn regering wijden aan de consolidering van de jonge staat.\nTiendaagse Veldtocht.\nNog geen twee weken later, op 2 augustus 1831, vielen Nederlandse troepen het pas onafhankelijke land binnen. De nieuwe koning was toen in Luik voor zijn Blijde Intrede daar. Hij mobiliseerde zijn leger en riep de hulp in van Engeland en Frankrijk. Gedurende een periode van acht jaar waren er schermutselingen, maar in 1839 werd de Belgische onafhankelijkheid onder grote internationale druk officieel erkend door Nederland. Belgi\u00eb kwam er wel verzwakt uit. Koning Willem I der Nederlanden verklaarde zich akkoord met het Verdrag der XXIV artikelen na een gebiedsafstand van Nederlands Limburg door het jonge koninkrijk Belgi\u00eb ten voordele van Nederland. Belgi\u00eb moest voortaan ook tolrechten betalen voor de scheepsdoorgang op de Schelde. In dat verdrag aanvaardden de grote mogendheden de onafhankelijkheid in ruil voor zijn neutraliteit.\nTweede huwelijk en kinderen.\nOp 9 augustus 1832 trad Leopold in het Franse Compi\u00e8gne voor de tweede maal in het huwelijk. Hij huwde met prinses Louise Marie van Orl\u00e9ans, dochter van koning Lodewijk Filips I van Frankrijk, die 22 jaar jonger was dan hij. Deze verbintenis was een zuiver politieke zet, om de relaties met Frankrijk te verbeteren en zo de Belgische onafhankelijkheid en diplomatieke positie te versterken. Hij verzekerde zich er zo ook van dat Frankrijk Belgi\u00eb niet militair zou annexeren, want dan zou de Franse koning zijn eigen dochter van de troon stoten.\nHet echtpaar kreeg vier kinderen:\nHet huwelijk was niet gelukkig, onder meer door de ontrouw van Leopold. Hij had namelijk verschillende buitenechtelijke relaties. Met name met Arcadie Claret, \"madame Meyer\", had hij een duurzame relatie waaruit twee zonen geboren werden. Leopold zorgde ervoor dat zij barontitels kregen in Duitsland. Op 11 oktober 1850 stierf koningin Louise-Marie in Oostende aan tuberculose.\nKoningschap.\nNaar Engels voorbeeld werd in 1835 onder Leopold's gezag de eerste spoorlijn op het Europese vasteland geopend, de verbinding tussen Brussel en Mechelen. Het was de bekroning van een project waaraan de koning sinds 1832 meewerkte.\nDe koning, die zelf protestant was en dat bleef tijdens zijn koningschap, was er medeverantwoordelijk voor dat de ca. 7000 protestanten van het land hun wettelijke gelijkstelling, daterend van 1802, voortgezet zagen. Op zijn aandringen werd het anglicanisme in 1835 een erkende godsdienst in Belgi\u00eb. Protestanten kregen dus door zijn invloed dezelfde rechten als katholieken.\nLeopold was ook van invloed op de Britse monarchie, toen hij zijn nichtje Victoria van het Verenigd Koninkrijk en zijn neef Albert van Saksen-Coburg-Gotha koppelde. Ook voerde hij een intense briefwisseling met hen. Meer algemeen onderhield hij een fenomenale correspondentie met een netwerk van machtigen. Op dat vlak vervulde hij met verve de bemiddelende rol waarvoor de mogendheden hem op de troon van de Belgische bufferstaat hadden geplaatst.\nDe koning bepleitte in 1842 wetgeving voor vrouwen- en kinderarbeid, maar daar was de tijd nog niet rijp voor.\nIn 1848 verjoeg een republikeinse revolutie Lodewijk Filips I van de Franse troon. Die revolutie deinde uit over heel Europa, maar Belgi\u00eb bleef gespaard, vooral dankzij de diplomatieke inspanningen van de koning. In het binnenland was hij ook ontzettend populair.\nIn 1849 verschenen de eerste Belgische postzegels. Het ging om het type \"Epauletten\" en beeldde de koning af.\nKoloniale politiek.\nOnder het bewind van koning Leopold I werden meerdere kolonisatiepogingen ondernomen, zoals onder meer in Santo Tom\u00e1s in Guatemala door de \"Compagnie Belge de Colonisation\". Ten tijde van het koloniseren van de Belgische kolonie aan de Rio Nu\u00f1ez waren er Belgen betrokken bij het Incident aan de Rio Nu\u00f1ez, nabij Bok\u00e9, in 1849.\nOverlijden.\nNaarmate Leopold ouder werd, begon zijn gezondheid af te takelen. Hij kreeg last van galstenen en jichtaanvallen en stond permanent onder doktersbehandeling. In 1865 kreeg hij een hersenbloeding en na een bezoek aan zijn nicht Victoria kreeg hij ook nog bronchitis. Uiteindelijk stierf koning Leopold op 10 december 1865 (om kwart voor middernacht) in Laken. Zijn laatste woord was duidelijk, \"Charlotte\". Het is wel niet bekend of Leopold hiermee zijn eerste vrouw of zijn dochter bedoelde. De eerste koning der Belgen kreeg een uitvaart in de kerk van Laken. De pastoor weigerde aanvankelijk Leopold in de gewijde grond van de Sint-Barbarakapel te begraven, maar na een tussenkomst van aartsbisschop Engelbertus Sterckx bond hij in. Na de afwerking van de nieuwe Onze-Lieve-Vrouwekerk werd het stoffelijk overschot van de koning in 1876 overgebracht naar de koninklijke crypte, waar hij rust tussen al zijn opvolgers en familie.\nPriv\u00e9leven.\nMinnaressen.\nIn 1829, tijdens Leopolds periode in het Verenigd Koninkrijk, ging hij een verhouding aan met de jonge Duitse actrice Karoline Bauer, die hij naar Engeland liet overkomen. Volgens sommige bronnen, met inbegrip van Bauers memoires, sloten ze in het geheim een morganatisch huwelijk. Na korte tijd was de liefde over en keerde Bauer terug naar Pruisen.\nOok al bleef Leopold met zijn tweede vrouw Louise Marie goede betrekkingen onderhouden, op het intieme vlak vervreemdde hij van haar na de geboorte van de kinderen en hij hield er verschillende minnaressen op na. Hij had vooral een meer dan twintig jaar durende relatie met Arcadie Claret, die een aanvang nam in de laatste levensjaren van de koningin maar vooral het sentimentele leven van de weduwnaar beheerste. Met haar kreeg hij twee zonen:\nDe koning gaf zijn buitenechtelijke zoons de Coburgse titel \"baron van Eppinghoven\".\nVrijmetselaar.\nVaak is beweerd dat Leopold I vrijmetselaar was. De mogelijkheid bestaat dat hij in 1813 ge\u00efnitieerd werd in de loge \"Zur Hoffnung\" (L'Esp\u00e9rance) in Bern. Dat jaar bevond Leopold zich echter in Rusland waar hij generaal was in het tsaristisch leger. Het kan dan ook hoogstens een schriftelijke inwijding geweest zijn, op afstand. De documenten hierover zijn schaars en niet doorslaggevend. De nog steeds actieve werkplaats noemt de koning niet onder zijn voorname aangeslotenen. Deze loge behoorde in 1813 tot de zeer Napoleongezinde Grand Orient de France, wat de aansluiting van een tsaristisch (in dat jaar vijandig) officier zeer onwaarschijnlijk maakt.\nVreemd genoeg lijkt hij geen enkel contact te hebben onderhouden met de vrijmetselarij in Engeland, hoewel heel wat leden van de koninklijke familie hierin hoge functies bekleedden. Zijn schoonvader koning George IV van het Verenigd Koninkrijk (1762-1830) was als prins van Wales meer dan twintig jaar grootmeester van Premier Grand Lodge of England geweest. Diens broer, Eduard August van Kent (1767-1820), vader van koningin Victoria van het Verenigd Koninkrijk was de laatste grootmeester van de \"Antients\" en een andere broer, hertog August Frederik van Sussex Sussex (1773-1843) werd in 1813 de eerste grootmeester van United Grand Lodge of England, hetgeen hij tot zijn dood bleef.\nToen Leopold koning der Belgen werd, ging hij niet in op verzoeken om grootmeester van de Grand Orient de Belgique te worden. Wel moedigde hij een van zijn vertrouwensmannen, Goswin de Stassart, aan om deze functie te aanvaarden en hij benoemde luitenant-generaal Mathieu Brialmont, vrijmetselaar, tot zijn adjudant. Hij bleef de vrijmetselarij gunstig gezind tot ze een instelling werd die, onder liberale invloed, geen verdere steun meer verleende aan zijn unionistische politiek. Gedurende zijn hele regering klonk \u00e9\u00e9n artikel van de statuten van het Grootoosten van Belgi\u00eb als: \"Tous les documents \u00e9manant du Grand Orient de Belgique portent en exergue: \u00ab \u00c0 la gloire du Grand Architecte de l'Univers et sous la Haute Protection de Sa Majest\u00e9 L\u00e9opold Ier, roi des Belges. \u00bb\" \"(Alle documenten die van het Grootoosten van Belgi\u00eb uitgaan dragen als voortitel: \u00abTer ere van de Opperbouwmeester des Heelals en onder de Hoge Bescherming van Zijne Majesteit Leopold I, koning der Belgen\u00bb)\". Na zijn dood werd de formule (vermeld op alle documenten) eindelijk veranderd tot juist \u00ab Au nom du Grand Orient de Belgique \u00bb \"(\u00abNamens het Grootoosten van Belgi\u00eb\u00bb)\" om ook de OBMDH buiten de statuten te gooien.\nEerbetoon.\nEretekens.\nLeopold werd gedurende zijn leven reeds voor zijn koningschap verschillende keren lid gemaakt van oude ordes. Door zijn verwantschap met de Britse vorstin was hij ridder in de Orde van de Kousenband. Ook in Rusland werd hij lid gemaakt van belangrijke Russische ordes."}
{"id": "4869", "revid": "28710", "url": "https://nl.wikipedia.org/wiki?curid=4869", "title": "Nederlands Indi\u00eb", "text": ""}
{"id": "4870", "revid": "231402", "url": "https://nl.wikipedia.org/wiki?curid=4870", "title": "Lijst van gouverneurs-generaal van Nederlands-Indi\u00eb", "text": "Dit is een lijst van gouverneurs-generaal van Nederlands-Indi\u00eb (het hoofd van bestuur van het gebied, ook wel \"toean besar\" genoemd)."}
{"id": "4871", "revid": "68327728", "url": "https://nl.wikipedia.org/wiki?curid=4871", "title": "Mauritius (land)", "text": "Mauritius (uitspraak: [m\u0251u\u02c8ritsij\u028fs]) is een zelfstandige republiek in de Indische Oceaan, bestaande uit verschillende eilanden. Het land ligt circa 855\u00a0km ten oosten van Madagaskar en circa 1800\u00a0km ten oosten van het vasteland van Afrika. Mauritius wordt gerekend tot de Afrikaanse landen.\nTot de Republiek Mauritius (Engels: \"Republic of Mauritius\", Frans: \"R\u00e9publique de Maurice\", creools: \"Repiblik Moris\") behoren de eilanden Mauritius (1.864\u00a0km\u00b2), Rodrigues (109\u00a0km\u00b2), Agalega-eilanden en de Cargados Carajos (St. Brandon), die binnen het Britse Gemenebest ook wel de \"Lesser Dependencies\" genoemd worden en samen slechts 71\u00a0km\u00b2 groot zijn.\nMauritius, Rodrigues en het eiland R\u00e9union vormen tezamen de Mascarenen, vernoemd naar de Portugese ontdekkingsreiziger Pedro Mascarenhas, een van de eersten die voet aan wal zette op Mauritius.\nDe hoofdstad Port Louis werd in 1735 door de Fransen gesticht en genoemd naar de Franse koning Lodewijk XV.\nGeschiedenis.\nEr zijn aanwijzingen dat de Arabieren rond het jaar 1000 al van het bestaan van het eiland wisten. De Portugezen komt echter de eer toe van de eerste landing op Mauritius, begin 16e eeuw; ze noemden het 'Cirne' (= Zwaan) en het bleek onbewoond te zijn. De Portugezen gebruikten het eiland als tussenstop op de route naar Zuid- en Oost-Azi\u00eb, maar vestigden zich er niet.\nHet eiland bleef dus onbewoond, tot het in 1598 op beperkte schaal gekoloniseerd werd door Nederlandse zeelieden onder leiding van Wybrand van Warwijck. Hij noemde het naar de toenmalige stadhouder Maurits graaf van Nassau, de latere prins van Oranje. De Nederlanders ontdekten de unieke inheemse dodo, een loopvogel, ook wel \"walgvogel\" genoemd. In de zeventiende eeuw is de dodo, die gemakkelijk te vangen was, uitgestorven. Er resten alleen tekeningen en delen van het skelet van het dier. Ook de reuzenschildpad en het ebbenhout zijn van het eiland verdwenen.\nHet eiland werd vanaf 1638 als tussenstation gebruikt, toen het fort Frederik Hendrik was gebouwd, maar echte kolonisatie van Nederlands-Mauritius wilde niet erg vlotten. Jaarlijks kwam een schip met een aflossing van de manschappen en nieuwe voorraad aan. Adriaan van der Stel ontwikkelde met succes de suikerteelt; nog altijd vormt de export van suiker een zeer belangrijke bron van inkomsten voor het eiland. Verder werden geiten, apen, ratten, honden en herten binnengebracht. Tot dan kwamen op het eiland geen zoogdieren voor, behalve vleermuizen.\nIn 1695 werd het eiland zwaar getroffen door een orkaan die de toch al wankele economie van de kolonie deed ineenstorten. De VOC zag er niet veel heil in opnieuw in het eiland te investeren.&lt;br&gt;\nNadat de Nederlanders in 1710 naar Kaap de Goede Hoop waren verhuisd, omdat dat beter op de route naar Indi\u00eb lag, werd Mauritius in 1721 gekoloniseerd door de Fransen, die het verlaten eiland wel handig vonden liggen op hun route naar het Verre Oosten. Zij noemden het eiland Isle de France. De eerste Franse missie naar het eiland werd aangevoerd door Guillaume Dufresne d'Arsel. De Fransen haalden slaven uit Madagaskar en van het Afrikaanse vasteland om de suikerrietplantages te bewerken. In 1768 verbleef Jacques-Henri Bernardin de Saint-Pierre op het eiland, die in 1787 Paul et Virginie publiceerde, een tropische idylle die zich afspeelt op het eiland.\nIn 1810 werd het door de Britten veroverd, voornamelijk omdat het door kapers in Franse dienst werd gebruikt tegen Britse schepen. De Britten noemden het eiland weer 'Mauritius' (Brits-Mauritius) en gaven er het predicaat 'Kroonkolonie' aan. Het eiland werd in 1814 bij de Vrede van Parijs officieel ingelijfd bij het Verenigd Koninkrijk. In 1835 schaften de Britten de slavernij af en, zoals in veel andere van hun koloni\u00ebn, rekruteerden zij, vooral uit Brits-Indi\u00eb maar ook uit Maleisi\u00eb en China, grote aantallen contractarbeiders ('koelies') ter vervanging van de slaven. Pas in 1968 verkreeg Mauritius onafhankelijkheid. Het bleef binnen het Gemenebest van Naties en behield de Britse koningin Elizabeth II als staatshoofd. Op 12 maart 1992 werd het land een parlementaire republiek.\nGeografie.\nHet hoofdeiland Mauritius heeft een oppervlakte van 1.864\u00a0km\u00b2 en meet circa 65 km bij 45 km. Het heeft een smalle kuststrook met langgerekte stranden. Daarachter bevindt zich oprijzend laaggebergte. De hoogste top ligt in het zuidwesten en is 828 meter hoog. Centraal op het eiland ligt een plateau van ruim 600 meter hoogte, gevormd door kraters en lava en ander vulkanisch gesteente. De vulkanen zijn trouwens al lang geleden uitgewerkt. Ook bevinden zich in het binnenland een aantal meren, enkele rivieren en watervallen. Bijna het hele eiland is omgeven door een koraalrif. Vroeger had Mauritius heel veel dicht bos, maar dat beslaat nog maar ruim 20% van de oppervlakte.\nHet land heeft een kustlijn met een lengte van 177 kilometer. Enkele bekende plaatsen op het eiland zijn Port Louis, Curepipe, Vacoas-Phoenix, Beau Bassin-Rose Hill en Quatre Bornes\nHet land kent een subtropisch tot tropisch klimaat. De gemiddelde temperatuur ligt van juni tot oktober tussen de 17 en 25\u00a0\u00b0C en van november tot april tussen de 24 en 31\u00a0\u00b0C.\nBestuurlijke indeling.\nMauritius is bestuurlijk verdeeld in districten, afhankelijke gebieden en de regio Rodrigues, een eiland dat op zijn beurt is verdeeld in gemeenten.\nBevolking.\nTalen.\nDe offici\u00eble taal is Engels, maar het van het Frans afgeleide Mauritiaans creools wordt door het merendeel van de bevolking gesproken. Het Frans domineert de media.\nSamenstelling.\nDe inwoners stammen voor 68% af van Voorindi\u00ebrs (traditioneel de arbeiders op de suikerplantages); men noemt ze Indo-Mauritianen. 27% van de inwoners is creool. Ook telt Mauritius 2% Frans-Mauritianen (nakomelingen van de Fransen) en 3% Sino-Mauritianen.\nGodsdienst.\nDe godsdienst die het meest voorkomt is het hindoe\u00efsme met circa 52 procent, gevolgd door het christendom met circa 30 procent van de bevolking. Het merendeel van de christenen is rooms-katholiek. Ongeveer 17 procent van de bevolking is islamitisch.\nInternationale conflicten.\nHet land is tweemaal, al dan niet gematigd, in conflict geweest met andere landen. Met het Verenigd Koninkrijk betrof dat de kwestie over de Chagosarchipel, inclusief het eiland Diego Garcia in het Brits Indische Oceaanterritorium. Ook was er onenigheid met Frankrijk over Tromelin.\nFlora en fauna.\nOmdat Mauritius vrij ge\u00efsoleerd ligt kent het een beperkt aantal dier- en plantensoorten, waarvan er echter wel veel alleen hier voorkomen. Zo leeft er op het eiland Mauritius de uiterst zeldzame mauritiusduif en de mauritiustorenvalk, en vroeger kwam hier ook de dodo voor. Ook komt hier de tambalakokboom (\"Sideroxylon grandiflorum\") voor. Deze was bijna uitgestorven, samen met de dodo. De theorie zegt dat de zaden van de boom alleen maar kiemen als het door het spijsverteringsstelsel van de dodo is gegaan. Men heeft de boom kunnen redden door kalkoenen op het eiland uit te zetten, want die hebben een gelijkwaardig spijsverteringsstelsel. Deze theorie wordt nog in twijfel getrokken.\nEr zijn in het verleden meerdere uitheemse diersoorten op het eiland ge\u00efntroduceerd, waaronder ratten, muizen, mangoesten, het Javaans hert en de Java-aap. Deze hebben een negatieve invloed gehad op het lokale ecosysteem. Er worden meerdere pogingen gedaan om deze uitheemse soorten terug te dringen en om de inheemse soorten te beschermen. Het enige nationale park van Mauritius is het Black River Gorges National Park (Frans: \"Parc national des gorges de Rivi\u00e8re Noire\").\nCultuur.\nNaast Seggae en Bhojpuri is Sega het grootste en belangrijkste muziekgenre van Mauritius, en wordt vaak beschouwd als typisch Mauritiaans. Sega ontstond in de 18e eeuw op de eilanden in de westelijke Indische Oceaan, als een mengeling van Europese en Afrikaanse cultuur. De muziek is ook populair op R\u00e9union, de Seychellen, de Agalega-eilanden en Rodrigues. Moderne versies van de muziek worden vaak gemengd met andere genres zoals reggae of jazz.\nSport.\nHet land neemt sinds 1984 deel aan de Olympische Zomerspelen, waardoor het in 2024 voor een elfde keer deelnam. De enige medaille werd in 2008 gewonnen door de bokser Bruno Julie, hij won brons. Aan de Gemenebestspelen nam Mauritius voor het eerst deel in 1958, sindsdien nam het land zeventien keer deel en werden er dertien medailles gewonnen.\nVoetbal.\nEen van de populairste sporten van Mauritius is voetbal. De Mauritian Super League is de grootste voetbalcompetitie van het land met Fire Brigade SC en FC Dodo als succesvolste clubs, beide met dertien titels. Daarnaast wordt er ook jaarlijks gespeeld om de voetbalbeker en de Beker van de Republiek Mauritius, soortgelijke nationale toernooien die volgens een afvalsysteem gespeeld worden.\nHet nationale mannen voetbalelftal speelde zijn eerste wedstrijd in 1947 tegen R\u00e9union. Deze wedstrijd werd met 2-1 gewonnen door Mauritius. Drie jaar later boekte Mauritius zijn grootste overwinning, dit was met 15-2 tegen wederom R\u00e9union. Het elftal nam eenmaal deel aan het Afrikaans kampioenschap voetbal, in 1974. Na drie verloren wedstrijden in de groepsfase was het elftal uitgeschakeld. Het land was in 1993 samen met Egypte \u00e9\u00e9n van de twee organisatoren van het Afrikaans kampioenschap voetbal onder 21 en in 2005 organiseerde het land samen met Namibi\u00eb, Zambia en Zuid-Afrika de COSAFA Cup. Het vrouwenelftal speelt haar wedstrijden sinds 2012.\nWielrennen.\nEen andere sport die beoefend word op Mauritius is wielrennen. Sinds 2001 wordt er het nationaal kampioenschap georganiseerd. Enkele veelwinnnaars zijn Yannick Lincoln, Christopher Lagane en Alexandre Mayer bij de mannen en Aur\u00e9lie Halbwachs bij de vrouwen. Sinds 1980 wordt de Ronde van Mauritius verreden op het eiland, een meerdaagse etappewedstrijd.\nIn 2006 werd in en rond de hoofdstad Port Louis de derde editie gehouden van de Afrikaanse kampioenschappen wielrennen.\nSinds 2024 rijdt de Zuid-Afrikaans-Mauritiaanse Kimberley Le Court als eerste renster van Mauritius bij een UCI Women's World Tour-wielerploeg."}
{"id": "4872", "revid": "11136", "url": "https://nl.wikipedia.org/wiki?curid=4872", "title": "Lijst van gouverneurs van Nederlands-Mauritius", "text": "Dit is een lijst van gouverneurs van Nederlands-Mauritius, het huidige Mauritius.\nTussen 1658 en 1664 was het eiland verlaten. In 1664 besloot de Vereenigde Oostindische Compagnie opnieuw een poging tot kolonisatie te wagen.\nIn 1710 verliet de laatste Nederlander het eiland."}
{"id": "4873", "revid": "945167", "url": "https://nl.wikipedia.org/wiki?curid=4873", "title": "Greenockiet", "text": "Het mineraal greenockiet is een zeldzaam cadmium-sulfide met chemische formule CdS.\nEigenschappen.\nHet citroen- tot honinggele mineraal heeft een hexagonaal kristalstelsel en heeft een zinkiet structuur met ribben a=413.54pm en 671.2pm. De gemiddelde dichtheid is 4,49 en de hardheid is 3,5 tot 4. Greenockiet is niet magnetisch of radioactief.\nNaam.\nHet mineraal is genoemd naar Lord Greenock (Ch. M. Cathcart 1783 - 1859).\nVoorkomen.\nGreenockiet is een van de weinige cadmiumertsen. Cadmium wordt meestal uit sfaleriet (zinkblende) gewonnen."}
{"id": "4876", "revid": "3", "url": "https://nl.wikipedia.org/wiki?curid=4876", "title": "Nederlands Indie", "text": ""}
{"id": "4877", "revid": "68104541", "url": "https://nl.wikipedia.org/wiki?curid=4877", "title": "Groter-Friesland", "text": "Groter-Friesland, doorgaans Groot-Friesland of ook wel Friesland in brede zin genoemd, is een andere benaming voor de historische regio Friesland, het Friese cultuurgebied in Nederland en Duitsland. Internationaal wordt er doorgaans een onderscheid gemaakt tussen de regio Friesland (Engels: \"Frisia\", Duits: \"Friesland\") en de provincie Friesland (Fries: \"Frysl\u00e2n\", Engels: \"Friesland,\" Duits: \"Westfriesland\")). Tussen de verschillende regio's bestaat een samenwerkingsverband dat Fryske Rie of Interfriese Raad wordt genoemd. \nTerminologie.\nDe kunstterm Groter-Friesland is ontleend aan \"Magna Frisia\", de vroeg-middeleeuwse Friese invloedssfeer tussen Zwin en Wezermonding, die soms ten onrechte wordt gelijkgesteld aan het Koninkrijk Friesland. Beide benamingen zijn niet historisch, in tegenstelling tot de term \"tota Frisia\", waarmee sinds de 13e eeuw een aantal Friese Zeelanden tussen Zuiderzee en Wezer werd aangeduid. Deze term speelt vanaf 1590 een belangrijke rol in het werk van de historicus Ubbo Emmius. In tegenstelling tot de Friese gewesten tussen Vlie en Wezer \nDe benaming Groot-Friesland (en de Latijnse vertaling \"Magna Frisia\") duiken in de huidige betekenis vanaf 1910 op in historische publicaties. De term werd vooral populair door de geschriften van de taalactivist Douwe Kalma en diens medestanders. De contacten tussen de huidige provincie Friesland en de Duitse regio's Oost-Friesland en Noord-Friesland werden sinds 1925 ge\u00efntensiveerd op internationale Friezencongressen (\"Friesentagungen\"), die ook wel als \"Groot-Friesche\" congressen werden gekenschetst. Doorgaans spreekt men in dit verband over de Drie Frieslanden. Nadat de nazibeweging zich over deze Groot-Friese beweging ontfermde, raakte de bijbehorende terminologie omstreden. Historici reserveerden de term voor het vroegmiddeleeuwse cultuurgebied.\nDe term Groter-Friesland werd in 1954 ge\u00efntroduceerd door de Friese museumdirecteur Pieter Boeles, die daarmee afstand wilde nemen van het voor-oorlogse taalgebruik. In dit verband spreekt men sinds ongeveer 1960 vooral over interfriese contacten. De onderlinge samenwerking bestaat al sinds de jaren '20, maar is sinds 1999 ge\u00efnstitutionaliseerd in de Fryske Rie of 'Interfriese Raad' (Duits: \"Friesenrat\").\nDe contacten tussen de Friese gewesten overlappen gedeeltelijk met die binnen het trilaterale Wadden Sea Forum en binnen het politieke samenwerkingsverband Eems Dollard Regio (EDR). Kritiek kwam sinds 2003 vooral van de Groep fan Auwerk, die streeft naar een autonome deelstaat Nieuw-Friesland binnen Europa, waarbinnen ook Groningen, Dithmarschen en de Elbemonding een plaats zouden moeten hebben.\nProblematisch aan definities als Groter-Friesland (Friesland in brede zin) is de implicite blik vanuit de provincie Friesland (Frieslland in engere zin). De term regio Friesland is neutraler.\nWisselende omvang.\n\"Friesland in brede zin\" is een gebied dat door de jaren sterk in omvang is veranderd. Zo werd in de \"Lex Frisionum\" uit het begin van de negende eeuw gesproken over Friezen die leefden tussen Sincfal (de latere Westerschelde) en de Wezer, inclusief Utrecht en Dorestad. Na de middeleeuwen werd de benaming 'Fries' in Nederland steeds meer beperkt tot de bewoners van het gebied tussen het Vlie en de Lauwers, dus de huidige provincie Friesland. Daarbij worden sinds het midden van de 20e eeuw ook de eilanden Terschelling (waar twee Friese dialecten worden gesproken) en Vlieland gerekend.\nDe regio West-Friesland, door de Sint-Luciavloed van 1287 geografisch definitief gescheiden van Friesland, heeft wel vastgehouden aan de naam, maar niet aan een identiteitsbesef dat boven de grenzen van de eigen regio uitgrijpt. In het West-Friese dialect zijn nog wel Friese relicten te vinden. De Groninger Ommelanden (ook wel Oosterlauwers Friesland genoemd) betitelden zichzelf tot het einde van de 16e eeuw als \"Klein-Friesland\", maar in de 17e en 18e eeuw ging men in het gewest Stad en Lande eerder de nadruk leggen op de verschillen met de buurprovincie. Dit had vermoedelijk niet alleen te maken met de politieke en economische dominantie van de Stad Groningen, maar tevens met de rivaliteit tussen Groningse en Friese (c.q. Friestalige) elites. Ook in het Groningerland zijn overigens Friese relicten in het Nedersaksische dialect bewaard gebleven.\nIn de Duitse deelstaat Nedersaksen noemt de bevolking van Oost-Friesland zich doorgaans Oost-Fries of Fries (\"Freesk\"), hoewel de voertaal hier - net als in Groningen - sinds het einde van de middeleeuwen Nedersaksisch is. De Friese identiteit werkt ook door in buurdistricten als het Jeverland, de Friesische Wehde, Butjadingen en het Land Wursten (waar de Friese taal in de 17e eeuw verdween). Het Saterland vormt een Friestalige (en katholieke) enclave in het Oldenburger M\u00fcnsterland, die in de middeleeuwen vanuit Oost-Friesland werd gekoloniseerd. Omdat dit gebied lange tijd vrij ge\u00efsoleerd was, kon het oorspronkelijke Oostfries zich hiier min of meer handhaven.\nIn Sleeswijk-Holstein (tot 1864 Deens) bleef het Friese identiteitsbesef aanvankelijk beperkt tot Friestalige streken ten noorden van de Eider, waar sterk van elkaar verschillende Friese dialecten werden gesproken. Vanaf het midden van de 19e eeuw eeuw ontstond hier een versterkt identiteitsbesef, dat ook het Nedersaksisch sprekende Eiderstedt en de omgeving van Husum, na 1890 tevens Helgoland omvatte.\nAcht regio's.\nTegenwoordig bestaat het oorspronkelijk Friese gebied uit acht afzonderlijke regio's:\nDaarvan rekenen West-Friesland, Groningen en de Wesermarsch zich doorgaans niet meer tot het Friese gebied, hoewel de verbondenheid daarmee wel geregeld wordt uitgesproken."}
{"id": "4882", "revid": "86479", "url": "https://nl.wikipedia.org/wiki?curid=4882", "title": "Deuteronomium", "text": "Deuteronomium is het vijfde en laatste boek van de Thora (Pentateuch) en Hebreeuwse Bijbel.\nNaamgeving.\nDe naam Deuteronomium is afkomstig van het Griekse \u03b4\u03b5\u03c5\u03c4\u03b5\u03c1\u03bf\u03bd\u03cc\u03bc\u03b9\u03bf\u03bd, \"deuteronomion\", \"tweede wet\". Dit is de term die de Septuagint gebruikt in de vertaling van Deuteronomium 17:18, waarin staat dat de koning een eigen afschrift moest maken van de wet.\nDe Hebreeuwse naam van dit boek is \u05d3\u05b0\u05bc\u05d1\u05b8\u05e8\u05b4\u05d9\u05dd, \"deb\u0101r\u012bm\", \"woorden\", naar de eerste woorden in de Hebreeuwse tekst.\nAuteurschap en datering.\nTraditie en orthodoxe opvatting.\nVolgens de joodse overlevering en christelijke traditie schreef Mozes de Thora en dus ook Deuteronomium. Orthodoxe joden en christenen geloven nog steeds dat Mozes de oorspronkelijke auteur van Deuteronomium was. Hun argumenten zijn:\nLatere opvattingen.\nHet laatste hoofdstuk beschrijft Mozes' dood. Vroege studenten van de Talmoed merkten al op dat Mozes dan niet de auteur kon zijn. Sommigen suggereerden dat Mozes profetisch zijn eigen dood beschreef, maar de overheersende mening werd dat Jozua (of iemand anders) dit korte gedeelte aan de tekst toevoegde.\nLatere Bijbelexegeten, zoals Abraham Ibn Ezra (ca. 1093-1167) merkten ook verschillen op in stijl en taal, en in zijn inleiding op Deuteronomium maakte Don Jitschak Abarbanel (1437-1508) duidelijk dat het boek een andere schrijver had dan de vier andere boeken. Beiden waren voorlopers van de huidige tekstkritische benadering, zoals de documentaire hypothese.\nHuidige consensus en opvattingen.\nIn de huidige wetenschappelijke kijk op Deuteronomium, vrijwel altijd op basis van de documentaire hypothese, staat centraal dat er aanwijzingen zijn dat het boek het eindproduct is van redactie. De belangrijkste aanwijzing dat er eerder afzonderlijke werken waren die zijn bewerkt en samengevoegd, is de zogeheten \"numerus-wisseling\" (wisseling tussen enkelvoud en meervoud), zoals in Deuteronomium 12, dat eerst in meervoud is geschreven (12:1-12) en overgaat in enkelvoud (12:13 - 13:1). Hieraan ligt duidelijk ook een verschillende interpretatie ten grondslag. Daarmee is per definitie sprake van meerdere auteurs, vrijwel zeker in afzonderlijke tijdvakken.\nOver het algemeen wordt aangenomen dat de (eind)redactie heeft plaatsgevonden of op zijn minst begon tijdens de reformatie onder koning Josia (640 - 609 v.Chr.). Gottfried Seitz plaatst een fase die hij \"deuteronomistische revisie\" noemt in de tijd van Josia; oudere voorlopers, die hij \"deuteronomistische verzameling\" noemt, plaatst hij in de tijd van Jesaja (750 - 700 v.Chr.).\nOp een vergelijkbare manier gaat Martin Rose uit van een proces van vier fasen (tussen haakjes de toeschrijving van verzen uit de voorbeeldtekst Deuteronomium 12 hierboven):\nTegenover dit het gelaagde model, waarbij Deuteronomium zou zijn ontstaan tijdens een lange periode, staat het blokmodel dat is ontwikkeld door Norbert Lohfink en Georg Braulik. Volgens hen is er een oudste versie uit de tijd van de koning Hizkia, uitgebreid tot het federale document van koning Josia, dat deel zou uitmaken van een hypothetisch Jozua-verhaal over landverovering. Deze ontwikkeling vond hoofdzakelijk plaats (met verwijzing naar delen uit de raamhoofdstukken) in Deuteronomium 12-16 en 17. Pas in de tijd van de ballingschap werden de ambtswetten (16:18 - 18:22) toegevoegd, iets later dan het wetsmateriaal in 19-25. De problemen van deze opvatting liggen in de veronderstelling van pre-exilisch deuteronomisme, het cre\u00ebren van ambtelijke wetten in een tijd dat Isra\u00ebl zijn politieke autonomie verloor en niets te zeggen had op dit gebied, de late goedkeuring van de wetten van 19-25, hoewel deze diepgeworteld zijn in de juridische traditie van het Oude Nabije Oosten, en het mogelijke bewijs van vroege kruisverwijzingen tussen secties die opeenvolgende groei in blokken uitsluiten.\nInhoud.\nAan het einde van Numeri staan de Isra\u00eblieten in het territorium van de Moabieten en op het punt om het Beloofde Land binnen te gaan. Het opschrift van Deuteronomium 1:1-5 kondigt een rede van Mozes aan, die hij op dit markante punt in de geschiedenis van de Isra\u00eblieten hield. Aan het einde van Deuteronomium wordt naar die dag en plaats Moab terugverwezen.\nDeuteronomium is daarom de afscheidsrede van Mozes, die hij hield met zijn dood voor ogen. Dit past in de traditie van deuteronomistische geschiedenis. De afscheidsrede van Mozes valt op door de grote lengte. In feite valt de rede uiteen in vier redevoeringen, ieder voorafgegaan door een opschrift:\nRond de opschriften worden ook handelingen van Mozes beschreven, vooral in Deuteronomium 31. \nEerste redevoering (hoofdstuk 1-4).\nDe redevoering begint met JHWHs bevel van de Horeb (de deuteronomistische benaming van de Sina\u00ef) op te breken om het Beloofde Land in bezit te nemen. De verovering mislukte omdat het volk weerspannig was en leidde tot een ernstige nederlaag. Als straf mocht deze ongehoorzame generatie, net als hun leider Mozes, het Beloofde Land niet innemen. Pas de volgende generatie versloeg legendarische figuren als Sichon en Og, vermeed schermutselingen met de Edomieten, Moabieten en Ammonieten en veroverde het gebied ten oosten van de Jordaan.\nIn het verhaal staat Mozes aan de grens met de Westelijke Jordaanoever, in de vallei tegenover Bet-Peor. In Deuteronomium 4 en 5 verrast het verslag, want de gebeurtenissen rond de Horeb die volgen, gingen chronologisch vooraf aan de gebeurtenissen in Deuteronomium 1-3.\nDe sectie in 4:1-14 stelt met de terugblik (4:3) bij de vrees voor God (4:10) en het verbond het eerste gebod centraal. De blijvende indruk van de ontmoeting met God is het woord, niet de figuur (4:12). De volgende passage in 4:15-28 grijpt terug naar de gebeurtenissen op de Horeb, vooral naar de onzichtbare vorm van God. Waar deze gedachte in 4:12 het contrast tussen de vorm en het woord van God diende, beklemtoont het hier het verbod op het maken van een beeld van God. In 4:29-40 komen de gebeurtenissen op de Horeb opnieuw in beeld, maar met een nieuw facet: de ontmoeting van God op deze berg bewijst het unieke karakter van God (4:35).\nTweede redevoering (hoofdstuk 5-28).\nDe tweede toespraak vormt de hoofdmoot van het boek. De hoofdstukken 5-11 vormen een inleiding. Hierin worden de tien geboden herhaald, die God op de berg Sina\u00ef gegeven heeft. In de hoofdstukken 12-28 volgt de wetsherhaling met instellingen die de Isra\u00eblieten in acht moeten nemen wanneer ze zich in het land Kana\u00e4n vestigen.Deze tweede toespraak kan als volgt worden onderverdeeld:\nDerde redevoering (hoofdstuk 29-32).\nDe derde redevoering bestaat voor een groot deel uit een beschrijving van de straffen die op het verlaten van de wet stonden, en van de zegeningen die het gevolg zijn van gehoorzaamheid. Mozes roept hen op gelovig het verbond dat God met hen gesloten had trouw te blijven. Het besluit met een lied dat God Mozes opgedragen had te schrijven (32:1-47) en het verhaal van zijn sterven (32:48-52).\nVierde redevoering (hoofdstuk 33).\nDe vierde redevoering bevat de zegeningen die Mozes uitsprak over elke stam.\nOverige delen van Deuteronomium.\nIn Deuteronomium 31 stelt Mozes Jozua aan als zijn opvolger om het volk het land Kana\u00e4n binnen te leiden. Hoofdstuk 34 beschrijft Mozes' dood en begrafenis. In de synagoge worden deze laatste verzen gelezen op Simchat Thora.\nThema.\nDeuteronomium beschrijft de maatstaf die op de Isra\u00eblieten wordt toegepast in Jozua tot en met 2 Koningen. De veelvuldig gebruikte strofe \u05e2\u05e9\u05c2\u05d4 \u05d4\u05e8\u05e2 \u05d1\u05e2\u05d9\u05e0\u05d9 \u05d9\u05d4\u05d5\u05d4, \"doen wat slecht is in de ogen van JHWH\", is ontleend aan Deuteronomium 17:2 en betreft het overtreden van het eerste gebod. De straf ervoor is ballingschap. In de kleine en grote profeten wordt regelmatig teruggegrepen op dit thema van Deuteronomium, vooral in Jeremia.\nDe kwestie van culturele centralisatie was voorwaarde voor de unieke positie van Jeruzalem, hoewel de stad in Deuteronomium niet eens met name wordt genoemd. Voor slachtoffers was de vreugde van de deelnemers van het grootste belang. Specifiek priesterlijke expertise deelt Deuteronomium niet en het richt zich tot de \"leken\"-gemeenschap."}
{"id": "4883", "revid": "628344", "url": "https://nl.wikipedia.org/wiki?curid=4883", "title": "Lijst van dirigenten", "text": "Dit is een lijst van orkestdirigenten:"}
{"id": "4885", "revid": "6224", "url": "https://nl.wikipedia.org/wiki?curid=4885", "title": "Elektron", "text": "Het elektron (Oudgrieks: , betekenis: barnsteen dat door wrijving elektrisch geladen werd) is een negatief geladen elementair deeltje, dat gebonden kan zijn, bijvoorbeeld in een atoom, of zich vrij in de ruimte kan bevinden. De ontdekking van het elektron in 1897 wordt toegeschreven aan Joseph John Thomson.\nHet elektron behoort tot de klasse der leptonen en daarmee tot de eerste generatie materie. Deze deeltjes zijn stabiel. Als een elektron zich in een elektrisch veld bevindt ondervindt het, net als een ion, daarvan invloed. Als het zich in een magnetisch veld voortbeweegt, ondervindt het de lorentzkracht. De hypothese van De Broglie, dat alle materie het karakter van een golf heeft waarvan de golflengte afhangt van de massa en de snelheid van het deeltje, geldt ook voor het elektron.\nStructuur van het atoom.\nAtomen bestaan volgens het atoommodel van Rutherford uit een positief geladen atoomkern, waar evenveel negatief geladen elektronen omheen draaien als er positief geladen protonen zijn in de kern. Rutherford publiceerde zijn model in 1911. De protonen en neutronen in de kern van het atoom bevatten vrijwel de gehele massa van het atoom. Ze zijn ruim 1800 maal zo zwaar als een elektron, of specifieker: de protonmassa is 1836,15 maal de elektronmassa en de neutronmassa is 1838,68 maal de elektronmassa. Bohr paste in 1913 het atoommodel van Rutherford aan door kwantiseringen in te invoeren, die op de theorie van Planck over de kwantisering van straling zijn gebaseerd. Dat gaf het atoommodel van Bohr. Het verschil is dat de elektronen volgens het atoommodel van Bohr in schillen liggen en daarbinnen op verschillende energieniveaus.\nKenmerken van het elektron.\nHet elektron is een elementair deeltje met spin 1/2, dus een fermion, zoals het proton, het neutron en het positron. Het antideeltje van het elektron heet positron. Voor zover men weet heeft het elektron geen verdere inwendige structuur. Volgens de snaartheorie is het elektron, evenals andere elementaire deeltjes, een bepaald trillingspatroon in een eendimensionale snaar. Over deze theorie is echter nog veel discussie.\nHet elektron heeft een negatieve lading gelijk aan het elementaire ladingskwantum e (1,6022 \u00d7 10\u221219 coulomb), voor het eerst gemeten door Robert Millikan met zijn oliedruppelexperiment.\nVolgens het standaardmodel van de deeltjesfysica kunnen elektrische ladingen alleen voorkomen in veelvouden van 1 e.\nDe rustmassa van het elektron bedraagt 9,10938356(11) \u00d7 10\u221231 kg, wat 1/1836e is van de massa van een proton en overeenkomt met een rustenergie van 511\u00a0keV. Het elektron heeft overigens net als een foton ook golfeigenschappen en is onderhevig aan de dualiteit van golven en deeltjes volgens de hypothese van De Broglie. Deze golfeigenschap van elektronen wordt toegepast binnen de elektronenmicroscoop.\nDe elektronenconfiguratie bepaalt in hoge mate het chemisch gedrag van het atoom.\nElektronen in een atoom.\nDe elektronen kunnen in een atoom alleen welbepaalde energie\u00ebn formula_1 hebben (discrete energieniveaus) die door een kwantumgetal zijn gegeven.\nVoor waterstof (met atoomnummer 1) en helium (atoomnummer 2) komt formula_2 overeen met de grondtoestand en formula_3 met aangeslagen toestanden. De elektronen zijn verdeeld over enkele schillen. \nBij de elementen met atoomnummers 3 tot en met 10 (lithium tot en met neon) bevinden zich twee elektronen in de binnenste schil (formula_2 in het kwantummechanische model van het atoom, de formula_5-schil in het Bohr-model) en \u00e9\u00e9n tot en met acht elektronen in de daaropvolgende schil (formula_6, de formula_7-schil) die voor deze elementen de buitenste elektronenschil is. De grondtoestanden komen voor deze elementen overeen met hoofdkwantumgetal formula_6, de aangeslagen toestanden met formula_9.\nBinnen moleculen of vaste stoffen kunnen de energieniveaus zeer dicht tegen elkaar liggen en ze vormen dan gezamenlijk een energieband. Het hoogste bezette energieniveau behorende bij een vaste stof heet de valentieband, het laagste niet bezette energieniveau de geleidingsband en de ruimte tussen de geleidingsband en de valentieband is een verboden zone, de band gap. Bij halfgeleiders is de grootte van de verboden zone van dezelfde orde als de thermische energie. Hierdoor is het voor elektronen soms mogelijk om over te springen van de valentieband naar de geleidingsband, waardoor deze materialen in zuivere vorm een zeer kleine geleiding vertonen.\nSpectraallijnen.\nOmdat een elektron in het atoom alleen bepaalde discrete energieniveaus kan hebben, zal bij overgang tussen deze energieniveaus emissie of absorptie van fotonen plaatsvinden, waarbij de energie recht evenredig is met de frequentie. De evenredigheidsconstante energie/frequentie heet de constante van Planck. Er wordt van dit effect bijvoorbeeld gebruik gemaakt door aan de hand van de spectraallijnen in het atoomspectrum van een ster te bepalen welke elementen er in die ster voorkomen.\nElektrische geleiding.\nIn geleiders zorgen de zich vrij bewegende elektronen voor de elektrische geleiding. Wanneer de elektronen in de geleider, bijvoorbeeld een koperen draad, gemiddeld gezien een bepaalde richting opgaan, spreekt men van elektrische stroom in die geleider.\nGeleider en isolator zijn elkaars tegenovergestelde. Een isolator is een stof waarin geen elektrische stroom kan lopen, er zijn in een isolator geen vrije elektronen. De bewegingen van de elektronen zijn beperkt in hun atoom. Er zijn evenveel elektronen als energieniveaus. De elektronen kunnen alleen maar van plaats verwisselen, maar daarbij verandert er niets aan de energieniveaus. In een elektrisch veld verschuiven de positief geladen atoomkern en de banen van de negatief geladen elektronen zich ten opzichte van elkaar, dat effect heet polarisatie.\nStatische elektriciteit ontstaat wanneer een voorwerp meer of minder elektronen bevat dan nodig zijn om de positieve lading van de protonen in de kern op te heffen.\nTechniek.\nDe eerste elektronenbuizen, de eerste elektronische schakelingen werden aan het einde van de 19e en het begin van de 20e eeuw gebouwd.\nElektronen spelen een belangrijke rol in de verschillende mogelijke kernreacties. Zij komen bij b\u00e8taverval en bij elektronenvangst als bestanddeel in de reactie voor."}
{"id": "4886", "revid": "109746", "url": "https://nl.wikipedia.org/wiki?curid=4886", "title": "Matthijs Vermeulenprijs", "text": "De Matthijs Vermeulenprijs is de belangrijkste Nederlandse compositieprijs, vernoemd naar de in 1967 overleden componist Matthijs Vermeulen. Het Amsterdams Fonds voor de Kunst dat de prijs in 1972 instelde, kende haar jaarlijks toe. De prijs is na 2004 opgegaan in de Amsterdamprijs voor de Kunsten en in 2009 als tweejaarlijkse prijs in ere hersteld door het Fonds Podiumkunsten. De prijs, die bestaat uit een geldbedrag van 20.000 euro, werd in 2017 voor het eerst aan een vrouw toegekend.\nDe prijs is sinds zijn oprichting twintig keer zo vaak aan mannelijke als aan vrouwelijke componisten toegekend (van alle prijswinnaars is 95% man).\nDe volgende componisten ontvingen de Matthijs Vermeulenprijs:\nSinds 1986 is er ook een aanmoedigingsprijs."}
{"id": "4889", "revid": "67926145", "url": "https://nl.wikipedia.org/wiki?curid=4889", "title": "Oktober 2002", "text": "Dit artikel geeft een chronologisch overzicht van alle belangrijke gebeurtenissen per dag in de maand oktober van het jaar 2002."}
