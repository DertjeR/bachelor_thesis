{"id": "5595", "revid": "475045", "url": "https://nl.wikipedia.org/wiki?curid=5595", "title": "Strijd tussen Horus en Seth", "text": "De strijd van Horus en Seth is een mythe uit de Egyptische mythologie die voorkomt in verschillende vormen. De mythe heeft een duidelijke politieke betekenis omdat het de rechtmatigheid van de troonopvolging als belangrijkste thema heeft. Het is een versie van een sprookje dat ook bekend is uit allerlei latere culturen (AT 613, \"The Two Travellers (Truth and Falsehood)\").\nHet centrale thema is de strijd om de troon van Egypte nadat Seth zijn broer Osiris gedood had. De strijd gaat tussen de rechtmatige troonopvolger, Osiris' zoon Horus en zijn oom Seth die de troon met geweld veroverd heeft.\nPapyrus Chester Beatty I.\nIn de versie van de papyrus Chester Beatty I begint het verhaal met een rechtszaak. Na de dood van Osiris, die een bewind van vrede en voorspoed gevoerd had, maakt zijn broer en moordenaar Seth aanspraken op de troon. Door de magie van Isis heeft Osiris echter toch een zoon en opvolger gekregen. De goden moeten onder voorzitterschap van Ra uitspraak doen, maar er heerst onenigheid. Hoewel Horus duidelijk de wettige erfgenaam is, zijn vele goden toch voor Seth. Horus is immers nog jong, en zou Seth niet gewoon een betere koning zijn? Immers, hij reist met Ra in de zonneboot en verjaagt diens vijand Apophis. Uiteindelijk wordt de oude oorlogsgodin Neith om raad gevraagd. Zij doet uitspraak: Horus hoort op de troon, maar Seth moet schadeloosgesteld worden. Zij dreigt zelfs dat de hemel op Egypte zal neerstorten als haar vonnis niet uitgevoerd wordt. Toch zijn de goden het niet eens. In het gekibbel wordt Ra zwaar beledigd en hij trekt zich mokkend terug. Pas als zijn dochter Hathor hem opvrolijkt komt hij terug. Zij laat hem haar schaamdelen zien, waarom hij hartelijk moet lachen.\nOm te verhinderen dat Isis zich met de zaak gaat bemoeien verplaatsen de goden het proces naar een eiland. De meesteres van magie en list weet de voerman echter om de tuin te leiden, en eenmaal op het eiland weet zij haar broer Seth een hak te zetten. Zij verandert zich in een prachtige vrouw en zoekt troost bij Seth met het verhaal dat een slechterik haar bestolen en haar zoon het huis uit gegooid heeft. Verontwaardigd uit Seth zijn veroordeling over de slechterik, maar dan wordt hem duidelijk gemaakt dat hij zojuist zichzelf veroordeeld heeft. Horus krijgt alsnog de troon toegewezen. \nDe zaak blijft zich toch voortslepen en wordt hoe langer hoe onduidelijker. Uiteindelijk tracht Seth het met een wedstrijd te beslissen. Horus en Seth veranderen zich beide in een nijlpaard en duiken onder water. Wie zich in de komende drie maanden naar het wateroppervlak begeeft heeft verloren. Isis wil daar niet op wachten. Zij gooit een speer in het water maar verwondt per ongeluk Horus daarmee. Gelukkig kan ze met haar magie de verwonding genezen. De tweede speer treft Seth, maar deze speelt op haar gemoed: hij is tenslotte haar broer. Als ze bezwijkt voor zijn smeken en de speer verwijdert, wordt Horus bevangen door grote woede en hij hakt zijn moeder in razernij het hoofd af. Hij vlucht naar de Westelijke Oases met het hoofd van Isis. Seth achtervolgt hem, deels om wraak te nemen voor de dood van zijn zuster. Hij steekt Horus beide ogen uit. De ogen worden begraven en er groeien lotusbloemen uit. Daarom is de lotus een heilige bloem. Hathor echter geneest Horus' verwondingen met de melk van een gazelle. Inmiddels heeft Thoth ook Isis magisch geheeld door haar een koeienkop te geven.\nDe goden zijn geschrokken hoe alles uit de hand gelopen is. Zij roepen beide partijen terug, maar tijdens een banket probeert Seth Horus te vernederen en buiten spel te zetten door hem te verkrachten. Horus is hem echter te slim af. Hij slaagt erin het zaad van Seth in zijn handen op te vangen voordat het zijn lichaam kan binnendringen. Hij vlucht naar zijn moeder die zijn hand afsnijdt om zo het zaad van Seth in de moerassen kwijt te kunnen raken. Met haar spreuken heelt zij de verwonding. Horus tracht nu wraak te nemen op Seth. Hij brengt zijn eigen zaad aan op een krop sla, de groente die Seth zo graag lust. Seth eet de sla en zo dringt het zaad van Horus ongemerkt zijn lichaam binnen. Terug in de rechtszaal wordt het zaad van beide goden gevraagd getuigenis af te leggen. In plaats van Seths zaad in Horus, antwoordt het zaad van Horus in de vorm van een gouden zonneschijf uit de top van Seths hoofd. Het zaad van Horus was immers van goddelijke oorsprong. Horus heeft weer gewonnen.\nSeth wordt nu pas echt woedend en daagt Horus tot een bootrace uit. Om het interessant te maken staat hij op het gebruik van boten uit steen. Horus verft een boot van hout z\u00f3 dat deze er als steen uitziet. De boot van Seth is wel van steen en zinkt, maar hij verandert zich snel in een vreselijk nijlpaard dat de boot van Horus aanvalt. \nNu hebben de goden er genoeg van. Zelfs Osiris, de god van het dodenrijk, zendt een boodschap en de goden besluiten eindelijk dat Horus de nieuwe koning wordt. Toch blijft Seth een belangrijke god die door de zonnegod zeer gewaardeerd wordt. Met de donder die hij veroorzaakt in de hemel verjaagt hij allerlei kwade vijanden.\nVarianten.\nIn een andere versie van het verhaal veranderen Seth en Horus zich in allerlei dieren die elkaar bestrijden. Als Seth zich in een groot rood nijlpaard verandert, wordt hij bij Elephantine gedood. Het nijlwater daar in het diepe zuiden kolkt nog steeds van het enorme gevecht. Horus doodt hem met een speer en Isis hakt zijn lijk in stukken en voert het aan de katten en wormen. Zo moge het een ieder overkomen die het waagt zich te vergrijpen aan de heilige troon van Opper-- en Neder-Egypte."}
{"id": "5597", "revid": "732151", "url": "https://nl.wikipedia.org/wiki?curid=5597", "title": "Numismatiek", "text": "Numismatiek (van het Latijnse \"nummus\" - munt; cf. Oudgriekse / n\u00f3misma - (zilver)munt, geld), ook muntkunde genoemd, is de wetenschappelijke studie van alle tastbare vormen en geschiedenis van geld (munten en bankbiljetten) en vormverwante voorwerpen als penningen en gesneden stenen, alsmede de zaken die hierbij horen, zoals muntstempels, muntgewichten, druktechnieken, muntwetgeving enz. Vaak wordt het verzamelen van munten als hobby ook numismatiek genoemd.\nNumismatiek wordt meestal bedreven als verzamelhobby of als belegging, maar heeft ook een wetenschappelijke kant, omdat bij opgravingen de gevonden munten soms de enige voorwerpen met opschriften zijn. In die zin verbindt de numismatiek soms de archeologie met de geschreven geschiedenis. Van sommige heersers zijn muntvondsten de belangrijkste vingerwijzing over hoelang en in welke jaren, zij geregeerd hebben. Ook geven muntvondsten vaak aanvullende informatie voor de datering van opgravingen of de handelsbetrekkingen met andere gebieden. Een expert op het gebied van numismatiek wordt numismaat genoemd.\nNederlandse tijdschriften.\nEr bestaan een paar Nederlandstalige numismatische tijdschriften, waaronder de \"MUNTkoerier\" die in januari 1972 voor het eerst verscheen. De eerste vijf nummers waren in de vorm van een krant, vanaf juni 1972 werd het een tijdschrift. Het blad had in 2005 een oplage van 11.000, waarvan er bijna 1000 naar het buitenland werden verzonden. De \"Muntkoerier\" heeft als doelgroep beginners en verzamelaars van Nederlandse munten (Provinciaal en Koninkrijk), Nederlandse koloni\u00ebn en van pseudomunten.\nEen ander tijdschrift is \"De Beeldenaar\" met als doelgroep gevorderden en verzamelaars van oudere munten van de hele wereld, (soms) klassieke munten en (vooral moderne) penningen. \"De Beeldenaar\" had ook enkele voorlopers, waaronder \"De geuzenpenning\" (1951-1976) en de \"Florijn\" (1972-1976).\nDe Nederlandse Vereniging van Papiergeldverzamelaars (IBNS Nederland) geeft sinds 1986 een bulletin uit, dat voor verzamelaars van papiergeld specifieke informatie over circulerende en historische biljetten geeft. In 1990 is dit bulletin omgedoopt tot \"'t Watermerk\"."}
{"id": "5599", "revid": "412140", "url": "https://nl.wikipedia.org/wiki?curid=5599", "title": "Sisyphos", "text": "Sisyphos (Oudgrieks: ) of Sisyphus (Latijn) is een figuur uit de Griekse mythologie. Hij was de stichter en koning van Korinthe en getrouwd met de Pleiade Merope. Hij was een sluwe man, maar beging de vergissing de goden uit te dagen. Hij wist telkens aan hen te ontsnappen, maar verergerde hiermee zijn uiteindelijke straf. Die luidde dat hij tot het einde der tijden in de Tartarus een rotsblok tegen een berg moest duwen.\nMythe.\nSisyphos stichtte Korinthe en bevorderde de handel, maar was tevens een meester in list en bedrog. Hij schond de principes van gastvrijheid door gasten te doden wanneer hij hier baat bij meende te hebben, verleidde zijn eigen nicht, en zette zijn broer af als koning.\nSisyphos wekte daarbij Zeus' toorn door aan de riviergod Asopos te verraden dat zijn dochter Aegina door Zeus was geschaakt als diens zoveelste verovering. Hij deed dit omdat hij meende op gelijke hoogte te staan met de goden en zich dus kon veroorloven een god te verraden. Deze uitdaging wekte de woede op van alle goden.\nToen Sisyphos overleed, stuurden de goden Thanatos (de Dood) op hem af om hem te vangen, te ketenen, en naar de Tartaros te brengen. De sluwe Sisyphos zag de bui al hangen en wist Thanatos te bedotten. Hij vroeg Thanatos te demonstreren hoe de ketenen werkten en wist hem tijdens deze 'demonstratie' vast te binden. Hierdoor stierf er niemand op Aarde. Ares, ge\u00efrriteerd omdat zijn tegenstanders niet meer stierven, bevrijdde hem een paar dagen later.\nSisyphos werd door de goden gesommeerd na deze truc echt te sterven, maar hij gaf voordat Ares en Thanatos hem kwamen halen zijn vrouw opdracht hem niet te begraven, en bovendien geen muntje (obool) onder de tong te leggen voor de veerman Charon, zodat hij dan niet de Styx zou kunnen overvaren naar de onderwereld. Aangekomen in de onderwereld klaagde hij bij Hades en Persephone over de nalatigheid van zijn vrouw, zodat Hades niet anders kon dan hem terugsturen om de noodzakelijke rituelen af te handelen. Volgens andere lezingen wist hij Hades en Persephone te overtuigen dat hij per abuis naar Tartaros gestuurd was, waarop ze hem vrijlieten.\nSisyphos dacht er echter niet aan terug te keren en hij besloot nog een tijd door te leven. Ten slotte stuurden de goden de snelle Hermes op hem af, die hem naar de Tartaros terugbracht. Zo kregen de goden hem toch te pakken en werd hij veroordeeld in de Tartaros een zwaar rotsblok tegen een steile berg op te duwen, dat echter telkens van de top weer in de diepte rolde waardoor hij gedoemd was eeuwig dat rotsblok opnieuw en opnieuw de steile berg op te duwen. Hiermee toonde Zeus aan dat uiteindelijk de goden toch nog slimmer waren dan Sisyphos, en werd deze gestraft voor zijn hoogmoed."}
{"id": "5600", "revid": "475045", "url": "https://nl.wikipedia.org/wiki?curid=5600", "title": "Christoffel Columbus", "text": "Christoffel Columbus (Italiaans \"Cristoforo Colombo\", Spaans \"Crist\u00f3bal Col\u00f3n\", Portugees \"Crist\u00f3v\u00e3o Colombo\", Latijn \"Christophorus Columbus\"; Genua, 1451 \u2013 Valladolid, 20 mei 1506) is de beroemdste ontdekkingsreiziger uit het tijdperk van de grote ontdekkingen. Hij maakte naam door zijn ontdekking van Amerika onder Spaanse vlag in 1492. Columbus dacht na het oversteken van de Atlantische Oceaan Indi\u00eb bereikt te hebben, maar was in werkelijkheid gestuit op een (voor hem en zijn plaats- en tijdgenoten) Nieuwe Wereld. Zijn ontdekking vormt een keerpunt in de wereldgeschiedenis, waarvan de betekenis nauwelijks overschat kan worden. Europese machten koloniseerden de beide Amerikaanse continenten. De ruime hoeveelheden land en grondstoffen speelden een rol bij de opkomst van Europa als het overheersende continent in de wereld. De Columbiaanse uitwisseling zorgde voor een wereldwijde uitwisseling van gewassen, dieren en ziektes. De besmettelijke ziektes van de Oude Wereld hadden een verwoestende uitwerking op de inheemse bevolkingen.\nEven opmerkelijk als de ontdekkingen van Columbus is diens eigen levensloop. Ondanks zijn eenvoudige komaf wist hij zich toegang te verschaffen tot de koninklijke hoven van Portugal en Spanje om daar zijn plannen voor een westwaartse route naar Azi\u00eb te bepleiten. Op basis van zijn praktische ervaringen op zee en - foutieve - geografische veronderstellingen argumenteerde hij dat dit een korte oversteek zou zijn. Na jaren lobbyen kreeg hij groen licht van koningin Isabella van Castili\u00eb. In vier ontdekkingsreizen bracht hij een groot deel van het Cara\u00efbisch gebied in kaart. Columbus werd tevens gouverneur van de Spaanse kolonie op Hispaniola, maar was als bestuurder geen succes. Hij bleek niet in staat een effectief gezag op te bouwen en werd in 1500 ontheven uit zijn functie. Op Hispaniola zette Columbus wel de toon voor de Spaanse overheersing van de inheemse volken van de Nieuwe Wereld door de plaatselijke Ta\u00edno gewelddadig te onderwerpen. Na een laatste tocht naar Midden-Amerika stierf hij in 1506, nog steeds ervan overtuigd dat hij Azi\u00eb had bereikt.\nJeugd en vroege carri\u00e8re.\nOver het latere leven van Christoffel Columbus is veel bekend, maar over zijn vroege verrichtingen is hijzelf de voornaamste bron. Hij werd in 1451 geboren in Genua (zie ook: De afkomst van Columbus) als zoon van Domenico Colombo en Susanna Fontanarossa, beiden wevers. Een wever met de naam Domenico Colombo bezat in de jaren 1470 een herberg in het naburige Savona en wellicht is dat dezelfde. Duidelijk is wel dat Columbus uit een eenvoudige familie stamde. Een Spaanse vriend omschreef Columbus als een \"man met een grote intelligentie, maar weinig opleiding\". In zijn latere leven leerde Columbus Latijn, Portugees en Castiliaans en las hij veel werken over astronomie, geografie en geschiedenis.\nColumbus meldde zelf dat hij al op jonge leeftijd naar zee was gegaan. Vanaf 1473 werkte hij als koopman voor Centurione, een Genuese handelsfirma. In die hoedanigheid bereisde hij de Middellandse Zee en het toen bekende deel van de Atlantische Oceaan. Hij deed in die jaren ruime ervaring op over de navigatie op de oceaan. In 1477 maakte hij een reis naar Bristol en Ierland. Zelf beweerde hij dat hij toen ook honderd leagues voorbij IJsland is gezeild, maar dit is twijfelachtig. Columbus verkende de Atlantische Oceaan ook in zuidelijke richting. Tussen 1482 en 1485 maakte hij een reis naar de Golf van Guinee, waar de Portugezen net het fort Elmina aan de Goudkust hadden gevestigd. Uit zijn latere geschriften blijkt dat hij goed op de hoogte was van de omstandigheden in West-Afrika en Elmina als voorbeeld nam bij het inrichten van zijn eigen kolonie.\nRond 1476 vestigde Columbus zich in Lissabon. Zijn broer Bartolomeo werkte daar als cartograaf. Hij huwde in 1478 met Filipa Moniz Perestrello. Zij schonk Columbus zijn enige wettige zoon, Diego en overleed enkele jaren later. Als dochter van de gouverneur van het eilandje Porto Santo was Filipa een goede partij voor Columbus, die daardoor een stapje hoger op de sociale ladder kwam. Op Madeira en Porto Santo werd op plantages suikerriet verbouwd met behulp van Afrikaanse slaven. Columbus bezocht Madeira en werd actief in de suikerhandel met deze eilanden. In deze periode bezocht hij ook de Azoren, 1500 kilometer ten westen van Portugal.\nPlannen voor een westwaartse route naar Indi\u00eb.\nAchtergrond.\nDe Portugezen hadden sinds de start van hun ontdekkingsreizen onder Hendrik de Zeevaarder veel vooruitgang geboekt langs de kust van Afrika. In 1486 kwam Diogo C\u00e3o al tot in Namibi\u00eb, 9000 kilometer van Lissabon. De Portugezen hoopten via een route rond Afrika toegang te verkrijgen tot de lucratieve specerijenhandel en andere rijkdommen van Indi\u00eb. Wellicht konden ze dan ook contact leggen met de legendarische priester Johannes. Deze mythische christelijke heerser zou een machtige bondgenoot zijn in de strijd tegen de Moren.\nGedurende hun reizen langs de Afrikaanse kust leerden de Portugezen het circulaire windsysteem van de Atlantische Oceaan steeds beter kennen. Op de heenreis konden ze met behulp van de noordoostpassaat de kust volgen. Bij de thuisreis voeren ze in noordwestelijke richting de open zee op tot ze bij de Azoren in de gordel van westenwinden terechtkwamen die hen terugbracht naar Portugal. Ze noemden deze navigatietechniek de \"volta do mar\" (terugkeer over de zee). Bij de lange tochten over zee werden de negen eilanden van de Azoren en de Kaapverdische eilanden ontdekt. De algemene verwachting was dat er nog meer eilanden in de oceaan te vinden waren, zoals het legendarische Antillia, het eiland van Sint-Brandaan en Brasil. Op kaarten werden deze eilanden steevast ingetekend, bijvoorbeeld door de in Lissabon werkzame Duitse geograaf Martin Behaim.\nChristoffel Columbus had het bekende deel van de Atlantische Oceaan van noord tot zuid doorkruist. Hij was zeer vertrouwd met de windsystemen. Op basis van deze praktische ervaringen rijpte bij hem het plan om met behulp van de noordoostpassaat in westwaartse richting \"terra incognita\" te verkennen. De vraag was wat hij aan zou treffen.\nGeografische overwegingen.\nHet concept van een bolvormige Aarde was in de renaissance onder geografen algemeen aanvaard. De oude Grieken hadden dit al vastgesteld; de grootste autoriteit onder hen was Claudius Ptolemaeus, wiens standaardwerk \"Geographia\" in de 15e eeuw was vertaald in het Latijn. Ptolemaeus stelde dat er tussen Europa en Azi\u00eb een open oceaan was, waardoor men in principe westwaarts zeilend vanuit Europa Azi\u00eb kon bereiken. Volgens Ptolemaeus strekte deze oceaan zich echter over de halve aardbol uit en was zo'n reis dus praktisch niet haalbaar. Verschillende geografen in de renaissance dachten hier echter anders over. De discussie ging vooral over twee zaken: hoe ver Azi\u00eb zich naar het oosten uitstrekte \u00e9n hoe groot de omtrek van de aarde was.\nPtolemaeus had berekend dat de Euraziatische landmassa zich over 177 van de 360 lengtegraden uitstrekte. Dat was al 50 lengtegraden meer dan de werkelijkheid, maar Ptolemaeus' tijdgenoot Marinus van Tyrus schatte de breedte van Eurazi\u00eb zelfs op 225 lengtegraden. De Franse geestelijke Pierre d'Ailly nam Marinus' theorie over en Martin Behaim ging nog een stapje verder met 234 lengtegraden.\nEratosthenes, hoofdbibliothecaris van de Bibliotheek van Alexandri\u00eb, had de omtrek van de aarde al in de oudheid op een theoretisch correcte manier berekend. Maar door het gemis aan betrouwbare meetpunten en vergelijkbare meeteenheden bleef dit omstreden. De werkelijke omtrek van de aarde op de evenaar is 40.075 kilometer, maar de meeste tijdgenoten van Columbus schatten deze afstand lager in.\nDe Florentijnse geograaf Paolo dal Pozzo Toscanelli (1397-1482) propageerde de theorie van een smalle, bevaarbare Atlantische Oceaan. In 1474 had hij over dit onderwerp een brief en een kaart aan de Portugese koning gestuurd. Columbus kende deze idee\u00ebn en had nog met Toscanelli gecorrespondeerd, vlak voor diens dood. Columbus vestigde zich in de jaren 1480 als boekhandelaar in Lissabon en stortte zich op alle mogelijke literatuur in de hoop zijn stelling te onderbouwen dat het mogelijk was om de Atlantische Oceaan over te steken. Hij ging daarbij zeer opportunistisch te werk: alle argumenten v\u00f3\u00f3r een smalle oceaan gebruikte hij en de rest negeerde hij. De werken die Columbus las zijn bewaard gebleven. Hij maakte minstens 2115 kanttekeningen in de marges van zijn boeken, zodat er een goed beeld is van de zaken die hem aanspraken. De meeste aantekeningen maakte hij in de \"Geographia\" van Ptolemaeus, de \"Imago Mundi\" (1410) van Pierre d'Ailly, Marco Polo's boek \"Il Milione\", de \"Historia Rerum ubique Gestarum\" (1477) van Paus Pius II en de Bijbel. Naast geografische zaken noteerde Columbus ook veel bij passages over de rijkdommen en exotische wezens in het oosten. Zo streepte hij elke passage over de Amazonen aan.\nColumbus nam de te hoge schattingen van de breedte van Eurazi\u00eb over en op grond van eigen waarnemingen in de Golf van Guinee stelde hij dat de aarde een omtrek van 32.000 kilometer had, acht procent kleiner dan de laagste schatting van zijn tijdgenoten. Zelfs met deze aannames bleven er langs de evenaar nog 12.000 kilometer oceaan te overbruggen. Columbus had echter nog een derde argument: in de 13e eeuw was de Venetiaan Marco Polo naar het Cathay (China) van Koeblai Khan gereisd. Marco Polo had, als eerste Europeaan, melding gemaakt van een groot en schatrijk eiland Cipangu (Japan), 2500 kilometer ten oosten van China. Bovendien vertelde Marco Polo dat er nog 1378 andere eilanden in die zee lagen. Columbus mocht dus hopen op diverse tussenstops op een tocht naar China.\nOp zoek naar sponsors voor de tocht.\nColumbus had voor zijn expeditie de steun van een staat nodig, al was het alleen maar om eventuele ontdekkingen te beschermen. Hij had zelf geen financi\u00eble middelen van betekenis. In 1484 benaderde hij de Portugese koning Johan II voor een westwaartse tocht, maar zijn verzoek werd afgewezen. De door de koning benoemde adviescommissie twijfelde vooral aan de door Columbus ingeschatte afstand tot Cipangu. Wellicht waren ook Columbus' wensen ten aanzien van de beloning een probleem. In 1487 steunde Johan II namelijk wel een vergelijkbaar project van de Vlaming Ferdinand van Olmen. Deze vertrok vanaf de Azoren in westelijke richting, maar er werd nooit meer iets van hem vernomen.\nNadat hij in Portugal bot had gevangen, zocht Columbus zijn heil in Spanje. Hij had geen gelukkige timing. Het katholieke koningspaar, Isabella van Castili\u00eb en Ferdinand van Aragon, had zijn handen vol met de oorlog tegen Granada. De uiteindelijke verovering van Granada in 1492 betekende de afronding van de Reconquista van het Iberisch schiereiland. Spanje richtte zich daarnaast ook op overzeese expansie: tussen 1478 en 1496 veroverden de Spanjaarden Gran Canaria, La Palma en Tenerife op de Canarische Eilanden. Voor Columbus vormden deze eilanden, vanwege hun ligging in het gebied van de noordoostpassaat, een ideaal vertrekpunt voor zijn tocht over de Atlantische Oceaan.\nKardinaal Mendoza had belangstelling voor de plannen van Columbus en introduceerde hem aan het Spaanse hof. Na een jaar wachten kreeg Columbus in mei 1486 een audi\u00ebntie bij Ferdinand en Isabella in C\u00f3rdoba. Columbus maakte een goede indruk, maar ook zij verwezen zijn voorstel naar een adviescommissie onder leiding van Isabella's biechtvader Hernando de Talavera. Opvallend genoeg schroomde Columbus niet om direct forse persoonlijke eisen op tafel te leggen: bij een succesvolle expeditie wenste hij de titels Admiraal van de Oceaanzee en onderkoning. Hij wenste ook erfelijke gouverneur van de ontdekte gebieden te worden met aanspraak op een deel van de inkomsten.\nDe onderhandelingen aan het Spaanse hof sleepten zich jarenlang voort. Columbus kreeg wel een toelage in afwachting van de uitspraak. Ondertussen knoopte Columbus een relatie aan met de boerendochter Beatriz Enr\u00edquez de Arana. Hij trouwde nooit met haar, omdat haar lage sociale status niet paste bij zijn persoonlijke ambities, maar in november 1488 kregen ze wel een zoon, Ferdinand. Deze zou later een biografie over zijn vader schrijven. Zijn oudste zoon Diego bracht hij onder in het klooster van La Rabida bij Palos.\nIn augustus 1487 kwam de adviescommissie van de Talavera tot een uitspraak. Columbus' voorstel werd verworpen, maar men hield de deur wel op een kier: na afloop van de oorlog tegen Granada kon het plan opnieuw overwogen worden. Columbus probeerde het in 1488 nogmaals bij de Portugese koning Johan II. In december 1488 was hij getuige van de terugkeer van Bartolomeu Dias na diens succesvolle ronding van Kaap de Goede Hoop. Dit bood de Portugezen nieuw perspectief om India via Afrika te bereiken. Voor de plannen van Columbus had men geen interesse meer. Columbus' broer Bartolomeo polste in 1489 en 1490 vergeefs het Franse en Engelse hof.\nNadat de graaf van Medina Celi had aangeboden om Columbus' expeditie te financieren, werd diens voorstel in de tweede helft van 1491 opnieuw behandeld aan het Spaanse hof. Dit gebeurde in het koninklijke kamp bij de belegering van Granada, waar Ferdinand en Isabella op 2 januari 1492 een triomfantelijke intocht hielden. Columbus was al teleurgesteld vertrokken nadat zijn voorstel weer was afgewezen. Isabella besloot een dag later de gok toch te nemen. Columbus werd door een koninklijke koerier teruggehaald. Volgens het op 17 april 1492 ondertekende akkoord, de \"Capitulaties van Santa Fe\", zou Columbus, in geval van welslagen, inderdaad de gevraagde titels en functies verwerven. Hij zou gouverneur worden van de ontdekte gebieden en een tiende van alle inkomsten mogen behouden. Opvallend genoeg bleef het reisdoel vaag: eilanden en vastelanden.\nDe vier ontdekkingsreizen.\nEerste reis (1492\u20131493).\nDe uitrusting van de expeditie vond plaats in het havenplaatsje Palos, nabij Huelva. Columbus had daar goede contacten en de inwoners van Palos hadden nog een verplichting aan de Spaanse kroon om een jaar lang twee schepen te leveren. Columbus' vlaggenschip was de kraak \"Santa Mar\u00eda\", eigendom van Juan de la Cosa. De broers Mart\u00edn Alonso Pinz\u00f3n en Vicente Y\u00e1\u00f1ez Pinz\u00f3n voerden het commando over de kleinere karvelen \"Pinta\" en \"Ni\u00f1a\". Mart\u00edn Alonso Pinz\u00f3n ronselde het grootste deel van de negentig bemanningsleden. Hij was daardoor in een sterke positie om het leiderschap van de buitenstaander Columbus te betwisten.\nDe historica Alice Bach Gould (1868-1953) slaagde er in om 87 van de 90 bemanningsleden te identificeren. Onder deze bemanningsleden waren conversos (bekeerde joden) :\nOp 3 augustus 1492 vertrokken de drie schepen naar de Canarische Eilanden. Columbus verbleef hier nog enkele weken om extra proviand in te slaan en herstelwerkzaamheden aan de schepen uit te voeren. De vloot begon op 6 september vanuit La Gomera aan de oversteek van de Atlantische Oceaan. Met de constante noordoostpassaat in de rug verliep de tocht voorspoedig.\nHet originele logboek van Columbus' eerste reis is verloren gegaan. De inhoud ervan is echter grotendeels bekend via een door Bartolom\u00e9 de las Casas geredigeerde versie. Columbus informeerde zijn bemanning bewust verkeerd over de afgelegde afstanden, om hen de indruk te geven dichter bij huis te zijn dan in werkelijkheid. Verontrustend was ook dat de kompasnaald na verloop van tijd niet meer naar het ware noorden wees: Columbus werd als eerste zeevaarder met magnetische variatie geconfronteerd, maar kon dit verschijnsel uiteraard niet verklaren. De bemanning begon te morren toen er na enkele weken nog geen zicht op land was. Op 5 oktober hadden Columbus en Mart\u00edn Alonso Pinz\u00f3n een conflict over de koers. Pinz\u00f3n wilde in zuidwestelijke richting naar het vermeende Cipangu, terwijl Columbus westwaarts naar China wilde doorzetten.\nOp 12 oktober 1492 kwam er inderdaad land in zicht. De matroos Rodrigo de Triana riep als eerste \"\u00a1Tierra, tierra!\", maar Columbus beweerde de avond ervoor al een licht te hebben gezien. Hij streek de eer plus het door Isabella beloofde jaargeld van 10.000 maraved\u00ed's op. De reactie van de matroos is niet vermeld in het reisverslag. 6000 kilometer ten westen van de Canarische eilanden was Columbus op een van de eilanden van de Bahama's gestuit. Hij doopte het eiland San Salvador; de lokale Ta\u00edno noemden het Guanahan\u00ed. De Ta\u00edno overlaadden Columbus en zijn mannen met geschenken en andere eerbewijzen.\nColumbus dacht dat hij Indi\u00eb bereikt had en noemde de inwoners daarom Indianen. Maar hij trof geen spoor aan van de machtige en rijke beschavingen die Marco Polo had beschreven. De Ta\u00edno liepen naakt, leefden nog in het stenen tijdperk en hadden geen duidelijke staatsstructuur of religie. Ze deden Columbus nog het meest denken aan de oorspronkelijke bewoners van de Canarische eilanden. Columbus schreef aan de koning en koningin van Spanje: \u201cZo volgzaam, zo vredelievend zijn deze mensen, dat ik Uwe majesteit durf te zweren, dat er op aarde geen beter volk bestaat. Ze hebben hun naasten lief als zichzelf en in de omgang zijn zij altijd vriendelijk en minzaam. En hoewel het waar is, dat zij naakt zijn, hun manieren zijn fatsoenlijk en lofwaardig.\u201d Hoewel Columbus in zijn reisverslag en brieven de natuurlijke goedheid van de Ta\u00edno prees, zag hij tegelijkertijd goede kansen hen militair te onderwerpen en tot het katholicisme te bekeren. Columbus was er 'als rechtgeaarde Europeaan' van overtuigd, dat de Ta\u00edno 'noodzakelijke arbeid' moesten verrichten en 'onze levenswijze' moesten aannemen. Columbus zou later tien van zijn beminnelijke gastheren gevangen nemen en op transport naar Spanje zetten om de blanke manieren te leren. De Ta\u00edno zouden zich niet tegen de bekering verzetten, maar wel tegen de plundering en het platbranden van hun dorpen. De Spanjaarden namen honderden mannen, vrouwen en kinderen gevangen en verkochten hen als slaven in Europa. Verzet werd met geweren en sabels onderdrukt en hele stammen werden vernietigd, 'honderdduizenden mensen binnen de tien jaar, nadat Columbus voet aan land had gezet, op 12 oktober 1492.' Op deze eerste reis bleven de betrekkingen echter doorgaans vreedzaam.\nOp 28 oktober stuitte Columbus op Cuba, dat hij voor Cipangu aanzag. Hij gaf enkele verkenners opdracht het binnenland te verkennen, maar zij vonden geen beschaafde streken of lucratieve handelsmogelijkheden. Wel maakten de Spanjaarden kennis met allerlei exotische flora en fauna, zoals tabak, katoen en papegaaien. De begeerde specerijen zaten er echter niet tussen. Na ruim een maand vertrok Columbus vanuit Cuba in oostelijke richting. Mart\u00edn Alonso Pinz\u00f3n ging er bij die gelegenheid met de \"Pinta\" vandoor, zonder Columbus' toestemming, op zoek naar het goudeiland Baneque (waarschijnlijk Great Inagua). Columbus ontdekte zelf een nieuw groot eiland dat hij La Isla Espa\u00f1ola (Hispaniola) doopte. Hier trof hij niet alleen een grotere bevolking aan, maar voor het eerst ook kleine hoeveelheden goud.\nMet kerstmis liep de \"Santa Mar\u00eda\" aan de grond. De lokale hoofdman, \"cacique\" Guacanagar\u00ed, gaf Columbus toestemming om van de wrakstukken een versterking te bouwen. Hij bemande het fort La Navidad met 39 manschappen, aangezien hij niet iedereen kon meenemen op de \"Ni\u00f1a\". De \"Pinta\" van Mart\u00edn Alonso Pinz\u00f3n voegde zich op 6 januari weer bij hem. Met aan boord ook een tiental gevangengenomen Indianen, vertrokken de twee karvelen op 15 januari in noordelijke richting. Na enkele dagen vond Columbus de gewenste westenwinden.\nOp 14 februari kwamen de schepen in een zware storm terecht. Columbus vreesde het niet te overleven. Hij onderging een intense religieuze ervaring, waarbij hij een 'hemelse stem' hoorde. Dit verschijnsel zou zich bij latere crises in zijn leven herhalen. Via de Azoren bereikte Columbus op 4 maart 1493 Lissabon. Zijn rivaal Mart\u00edn Alonso Pinz\u00f3n arriveerde afzonderlijk in Palos, maar stierf enkele dagen na aankomst. Columbus kon in april in Barcelona een triomfantelijk verslag van zijn ontdekkingen aan Ferdinand en Isabella uitbrengen. Hij schetste een rooskleurig beeld van de rijkdommen van de eilanden en het gemak waarmee deze onderworpen konden worden. Het koningspaar was niet geheel overtuigd dat Columbus inderdaad Azi\u00eb had bereikt, maar bevestigde hem wel in de beloofde titels en functies. Het Spaanse hof ondernam onmiddellijk diplomatieke initiatieven om Columbus' ontdekkingen voor Spanje te behouden, hetgeen resulteerde in het Verdrag van Tordesillas van 1494. Daarbij werd de niet-Europese wereld verdeeld in een Portugese en een Spaanse invloedssfeer. De demarcatielijn lag in de Atlantische Oceaan, ongeveer halverwege de meest westelijke Portugese bezittingen en de ontdekkingen van Columbus.\nTweede reis (1493\u20131496).\nHet Spaanse koningspaar gaf Columbus opdracht om zijn ontdekkingen ook daadwerkelijk voor Spanje in bezit te nemen. Hij kreeg het bevel over zeventien schepen en 1500 manschappen. De vloot vertrok op 25 september 1493 uit de haven van C\u00e1diz. Zelf voerde Columbus het bevel over de vertrouwde \"Nin\u00e3\". Hij vertoonde opnieuw een knap staaltje zeemanschap door de grote vloot bijeen te houden en na een overtocht van drie weken vanaf de Canarische eilanden te landen op Dominica, een van de Kleine Antillen ten oosten van Hispaniola. Met zijn astronomische berekeningen van de positie sloeg Columbus de plank meestal faliekant mis, maar hij had wel een zeldzaam talent om terug te keren naar eerder bezochte plaatsen. Deze in vergelijking met de eerste reis zuidelijkere koers werd de vaste zeilroute naar het Cara\u00efbisch gebied in het koloniale tijdperk.\nDe archipel werd bewoond door de krijgshaftige Cariben. Deze Indianen drongen de Ta\u00edno steeds verder terug in het Cara\u00efbisch gebied. De Spanjaarden troffen op Guadeloupe ook sporen van kannibalisme aan in de vorm van afgekloven menselijke beenderen. Op 14 november 1493 gingen de schepen voor anker in Salt River Bay op het eiland Saint Croix. Op de terugreis werden ze aangevallen door Cariben. Tijdens het gevecht kwam \u00e9\u00e9n Carib en \u00e9\u00e9n Spanjaard om het leven. Via Puerto Rico zeilde de Spaanse vloot verder westwaarts naar Hispaniola. Op 28 november kwamen de schepen aan bij La Navidad. Het fort was echter afgebrand en alle achtergebleven Spanjaarden waren gedood, volgens de \"cacique\" Guacanagar\u00ed door een andere hoofdman, Caonab\u00f3.\nColumbus stichtte op 2 januari 1494 een nieuwe kolonie aan de noordkust: La Isabela. Hij verkende in maart het binnenland op zoek naar goud, maar vond slechts geringe hoeveelheden, en liet in de Cibao-vallei een klein fort bouwen met de naam Santo Tom\u00e1s. Hij vertrok daarna op 24 april met drie karvelen naar het westen, op zoek naar China. Hij verkende een groot deel van de zuidkust van Cuba, maar deze tocht verliep uiterst moeizaam door de gevaarlijke koraalriffen en ondiepten. Na weken van zenuwslopende navigatie besloot Columbus terug te keren. Maar eerst dwong hij alle bemanningsleden een verklaring te ondertekenen waarin ze bevestigden dat Cuba inderdaad een deel van het vasteland van Azi\u00eb was en dat ze bij verder varen China zouden hebben bereikt. Deze verklaring was van groot belang voor Columbus, omdat zijn verworven status aan het Spaanse hof afhankelijk was van de resultaten van zijn ontdekkingsreizen. Op de terugweg rondde Columbus Jamaica.\nColumbus keerde op 29 september terug in La Isabela. De kolonie verkeerde in chaos. Gebrek aan voedsel, het ongezonde klimaat en een onbekende ziekte, syfilis, hadden de Spaanse kolonisten ernstig verzwakt. De Europese gewassen gaven een slechte oogst. De betrekkingen met de Ta\u00edno waren door de Spaanse goudkoorts en wreedheden openlijk vijandig geworden. Caonab\u00f3 leidde een coalitie van \"caciques\" in deze gevechten. Columbus had veel gezag verloren bij de kolonisten door in deze penibele situatie op ontdekkingsreis te gaan. De beloofde gouden bergen bleken een illusie en de Indianen niet zo volgzaam als voorgespiegeld.\nColumbus wilde zijn critici de wind uit de zeilen nemen door de strijd tegen de Ta\u00edno krachtig ter hand te nemen. Hij ondernam een strafexpeditie naar het binnenland, waar hij in maart 1495 het fort Concepci\u00f3n de La Vega bouwde. Deze plaats groeide uit tot een bedevaartsoord vanwege de vermeende goddelijke hulp bij de overwinning op de Ta\u00edno (zie Santo Cerro, de 'heilige heuvel'). Zijn adjudant Alonso de Ojeda wist Caonab\u00f3 in de val te lokken. De campagne werd over het gehele eiland gevoerd en draaide uit op een slachting onder de indianen. De ene bron sprak over talloze doden, een andere over 50.000 doden en Bartolom\u00e9 de las Casas beweerde zelfs dat twee derde van de inheemse bevolking omkwam. Bij gebrek aan goud zocht Columbus andere inkomstenbronnen voor zijn kolonie. In februari 1495 zond hij 550 Indiaanse slaven naar Spanje. 200 indianen overleefden de oversteek niet. Van de rest was de helft ziek bij aankomst in C\u00e1diz. Deze actie was echter tegen de instructies van Isabella, die de inheemse bevolking wilde bekeren. De overlevende Indianen werden op last van de koningin vrijgelaten en teruggezonden naar Hispaniola.\nNaar aanleiding van klachten van de kolonisten arriveerde in oktober 1495 een koninklijke inspecteur, Juan Aguado, in Hispaniola. Columbus was gedwongen om zijn zaak aan het Spaanse hof te bepleiten. Hij droeg het bestuur over aan zijn broer Bartolomeo en vertrok in maart 1496 met de \"Ni\u00f1a\" naar Spanje. Zijn beleid werd niet veroordeeld, maar het duurde wel twee jaar voordat hij toestemming kreeg naar de kolonie terug te keren. In de tussentijd stortte hij zich weer op de boeken, om aan te tonen dat zijn veronderstellingen over de korte weg naar Azi\u00eb inderdaad klopten.\nDerde reis (1498\u20131500).\nOp 30 mei 1498 vertrok Columbus voor zijn derde oversteek uit Sanl\u00facar de Barrameda. Hij koos dit keer voor een nog zuidelijkere koers, via de Kaapverdische eilanden, dan bij zijn tweede reis. Op 31 juli kreeg hij weer land in zicht bij Trinidad. Ten westen van dit eiland mondde de rivier de Orinoco (in het huidige Venezuela) uit in de Golf van Paria. Geen enkele Europese rivier kwam ook maar in de buurt van het volume van deze enorme watermassa. Op zeker moment vreesde Columbus zelfs dat een vloedgolf uit de rivier zijn schip zou doen kapseizen. Hij trok de juiste conclusie:\nZijn ontdekking van het Zuid-Amerikaanse vasteland bracht Columbus er niet toe zijn opvatting, dat hij in de buurt van Azi\u00eb was, los te laten. In plaats daarvan bedacht hij een nieuwe theorie over de vorm van de aarde. Deze was niet geheel rond, maar had de vorm van een peer. Het net ontdekte land lag aan de kant van het steeltje. En de machtige rivier met zijn vier mondingen was afkomstig uit het Aards Paradijs. Later nam Columbus zijn stelling dat hij een onbekend continent had ontdekt terug. Dit gaf de Florentijn Amerigo Vespucci de kans om zijn tijdgenoten te overtuigen, dat dit wel degelijk een Nieuwe Wereld was. Door zijn gepubliceerde brieven kwam diens voornaam in 1507 op de wereldkaart van de Duitse cartograaf Martin Waldseem\u00fcller te staan als aanduiding voor dit vierde deel van de wereld. De naam Amerika bleef daarna de gangbare term.\nNa vastgesteld te hebben dat de kust een veelbelovende hoeveelheid parels bezat, zeilde Columbus verder naar Hispaniola. Daar had zijn broer Bartolomeo in 1496 de stad La Nueva Isabela gesticht, in 1502 na een verwoestende orkaan herbouwd als Santo Domingo. De situatie was opnieuw uit de hand gelopen. Een deel van de kolonisten rebelleerde onder leiding van Francisco Rold\u00e1n tegen het bewind van de Genuezen. Ondanks verregaande concessies aan Rold\u00e1n slaagde Columbus er niet in zijn gezag over het eiland geheel te herstellen. Hij had daarnaast nog te maken met de voortdurende vijandelijkheden met de Ta\u00edno. Het zou nog jaren duren voordat de inheemse bevolking voorgoed was onderworpen. Dit ging gepaard met een catastrofale ontvolking als gevolg van het geweld, de dwangarbeid en de besmettelijke ziektes uit Europa.\nColumbus' monopolie op de scheepvaart naar de Nieuwe Wereld kwam ten einde doordat het Spaanse hof na 1499 metgezellen van de eerste reizen, zoals Alonso de Ojeda, Vicente Y\u00e1\u00f1ez Pinz\u00f3n en Rodrigo de Bastidas, vrijbrieven gaf om zelfstandig het gebied te verkennen. Zij brachten in hoog tempo de noordkust van Zuid-Amerika in kaart, op zoek naar parels. Ook andere landen zaten niet stil: de Portugese admiraal Pedro \u00c1lvares Cabral ontdekte Brazili\u00eb en namens Engeland verkende John Cabot Noord-Amerika.\nHet bewind van Columbus over Hispaniola zelf eindigde in 1500. Het Spaanse koningspaar verloor het geduld met hem door de voortdurende onrust, klachten over wanbestuur en het uitblijven van winstgevende activiteiten. Het doorgaan met de handel in Indiaanse slaven, ondanks herhaalde vermaningen door het hof en protesten van de rooms-katholieke geestelijken, werd hem zwaar aangerekend. Een gevolmachtigde edelman, Francisco de Bobadilla, arriveerde in augustus 1500. Juist op dat moment was een nieuwe rebellie gaande, waarbij Columbus enkele Spanjaarden zonder vorm van proces ophing. Bobadilla zette de gebroeders Columbus gevangen en zond hen twee maanden later geketend terug naar Spanje, waar ze op 20 november 1500 aankwamen.\nColumbus' mislukking als bestuurder was ook duidelijk voor hemzelf. In zijn brieven omschreef hij zich als een soldaat en een man van God, die afstand nam van wereldse zaken. Op 16 december 1500 maakte hij een dramatische entree bij Isabella en Ferdinand. Hij was gekleed in een franciscaner pij en droeg met opzet nog steeds zijn ketenen. Het koningspaar toonde zich clement: hij behield zijn titels en zijn aanspraken op een deel van de inkomsten van Hispaniola, maar verloor wel de zeggenschap over het eiland.\nVierde reis (1502\u20131504).\nNa dit beperkte eerherstel bestookte Columbus het Spaanse hof met het ene wilde plan na het andere. Vooral de verovering van Jeruzalem stond hoog op zijn agenda. Dit zou deel uitmaken van een goddelijk plan, waarin ook Columbus als afgezant van God een sleutelrol vervulde. Zijn andere obsessie was het napluizen van religieuze en antieke teksten op voorspellingen over zijn verrichtingen. Het koningspaar negeerde al zijn petities, maar zijn kwaliteiten als ontdekkingsreiziger werden nog steeds hoog aangeslagen. Nadat de nieuwe gouverneur van Hispaniola, Nicol\u00e1s de Ovando, in februari 1502 met dertig schepen de oceaan was overgestoken, kreeg ook Columbus een nieuwe kans. In mei mocht hij met vier karvelen vertrekken op een nieuwe expeditie, op voorwaarde dat hij Hispaniola zou mijden. Behalve zijn broer Bartolomeo vergezelde ook zijn dertienjarige zoon Ferdinand hem op deze laatste tocht.\nNa een vlotte oversteek koerste Columbus toch naar Santo Domingo, waar De Ovando hem de toegang tot de haven ontzegde. De Ovando negeerde Columbus' waarschuwing voor een naderende orkaan. Terwijl Columbus zich schuilhield in een naburige baai, vertrok de rijkbeladen retourvloot naar Spanje. Negentien schepen met vijfhonderd opvarenden, onder wie Bobadilla en Rold\u00e1n, vergingen op 1 juli in de storm. Ironisch genoeg vervoerde het enige behouden schip Columbus' aandeel van de inkomsten van de kolonie. Santo Domingo werd praktisch met de grond gelijk gemaakt. De vier karvelen van Columbus konden echter het vege lijf redden.\nColumbus stak in westwaartse richting de Cara\u00efbische Zee over totdat hij een maand later aankwam bij de Islas de la Bah\u00eda voor de kust van Honduras. De overtocht was een riskante aangelegenheid vanwege de vele koraalriffen, grillige stromingen en het stormachtige weer. De inheemse bevolking hier had een duidelijk hoger beschavingspeil dan die op de eilanden. Columbus trof er handelaren die waarschijnlijk Maya's van het schiereiland Yucat\u00e1n waren.\nHij besloot echter niet verder naar het westen door te zetten, maar de kust in oostelijke richting te volgen, op zoek naar een doorgang. Marco Polo's Gouden Schiereiland (Malakka) zou in de buurt moeten zijn. Het kostte Columbus vier maanden om de 1500 kilometer tot Panama af te leggen langs deze snikhete, door malaria en tropische stortbuien geteisterde kuststrook. In Panama vond hij een goudrijke streek, die hij Veragua doopte. De schepen werden ondertussen aangevreten door paalworm en de meeste opvarenden waren ziek. Ook Columbus werd ziek en lag enige tijd in coma. Opnieuw beleefde hij een mystieke ervaring met de 'hemelse stem'. In zijn verslag schreef Columbus dat de 'hemelse stem' hem onthulde dat zijn ontdekkingen Gods geschenk aan hem persoonlijk waren.\nNa vijandelijkheden met de lokale Indianen zette Columbus op 1 mei 1503 koers in de richting van Hispaniola. De schepen strandden echter op Jamaica, te lek om nog verder te varen. Twee bemanningsleden voeren met een kano naar Santo Domingo om hulp te vragen, maar Nicol\u00e1s de Ovando gaf geen krimp. Een opvallende episode tijdens het verblijf op Jamaica was de truc, waarmee Columbus de Ta\u00edno wist over te halen hem van voedsel te blijven voorzien. Hij wist met succes een maansverduistering te voorspellen met behulp van de tabellen van Regiomontanus. In juni 1504 kwam er, na precies een jaar, hulp voor de schipbreukelingen. Op 7 november 1504 zette Columbus in Sanl\u00facar de Barrameda weer voet op Spaanse bodem.\nNaspel.\nEnkele weken na Columbus' terugkeer in Spanje stierf koningin Isabella, die altijd een zwak voor haar leeftijdgenoot had gehad. De ontberingen van de laatste reis hadden ook de gezondheid van de ontdekkingsreiziger gebroken. Dit weerhield hem er niet van om nieuwe plannen te blijven lanceren en bij het Spaanse hof bittere protesten aan te tekenen over het niet volledig nakomen van de bepalingen van de \"Capitulaties van Santa Fe\". Op 20 mei 1506 stierf Columbus in de Spaanse hoofdstad Valladolid.\nOndanks zijn voortdurende gevoel van miskenning had de weverszoon uit Genua een ongekende loopbaan achter de rug. Hij was de grootste ontdekkingsreiziger van zijn tijd, kind aan huis aan de koninklijke hoven van Spanje en Portugal en had naast een aanzienlijk vermogen de erfelijke titels Onderkoning, Gouverneur en Admiraal van de Oceaanzee verworven. Koning Ferdinand arrangeerde voor zijn zoon Diego een prestigieus huwelijk in de familie van de hertog van Alva. In 1508 werd Diego gouverneur van Hispaniola. Diens zoon Luis werd hertog van Veragua, het door zijn grootvader ontdekte gebied op de grens van Panama en Costa Rica.\nMythes en controverses.\nEr zijn maar weinig andere personen in de geschiedenis over wie zoveel mythes en controverses bestaan als Columbus.\nNiet de eerste Europeaan.\nIn 985 koloniseerden IJslandse Vikingen onder leiding van Erik de Rode het geografisch bij Noord-Amerika horende eiland Groenland. Ze stichtten er uiteindelijk de zogenaamde Westelijke en Oostelijke Nederzetting. In 986 ontdekte Bjarni Herj\u00f3lfsson per toeval gebieden ten westen van Groenland, vermoedelijk het Canadese Newfoundland, Labrador en Baffineiland. Hij zette echter nooit voet aan wal.\nRond het jaar 1000, vijf eeuwen voor Columbus, landden Vikingen onder leiding van Leif Eriksson effectief op het continent Amerika. Ze noemden de door hen ontdekte gebieden Helluland (vermoedelijk Baffineiland), Markland (vermoedelijk Labrador, eventueel inclusief Newfoundland) en Vinland (mogelijk Newfoundland of de regio Nova Scotia-New Brunswick-Maine). In 1960 ontaarden archeologische opgravingen bij L'Anse aux Meadows, op de noordelijke tip van Newfoundland, een Vikingnederzetting waardoor de historische basis van de saga's onbetwist bewezen werd. De saga's spreken daarenboven ook over andere nederzettingen waar archeologen in de 21e eeuw nog naar op zoek zijn.\nDe Vikingen wisten zich echter niet blijvend te vestigen in de Nieuwe Wereld en verlieten hun nederzetting relatief snel, zeer waarschijnlijk binnen de eeuw, en mogelijks mede onder druk van de plaatselijke \"skr\u00e6lingar\". Anders dan Columbus' Spanjaarden hadden de Vikingen geen militair overwicht op de oorspronkelijke bewoners van Amerika. Echter bleven Groenlanders nog tot midden de 14e eeuw expedities ondernemen om hout, dat in Groenland schaars was, te bekomen vanuit Markland. Toen rond 1400 Groenland door de Vikingen werd verlaten, raakte de kennis in Europa over deze gebieden in vergetelheid. Pas in de 19e eeuw werd Leif Eriksson voor het eerst op het schild gehesen als de 'eigenlijke' ontdekker van Amerika.\nHeld of schurk.\nVaak wordt vanuit bepaalde geschiedkundige perspectieven - met name Amerikaanse en Italiaanse - Columbus als held aangeschreven. Mensen die Columbus als held beschouwen, bewonderen zijn durf. Veel Amerikanen zien hem als voorganger van de \"American Dream\" omdat hij ondanks zijn afkomst veel heeft bereikt. Verder waarderen veel katholieken het feit dat hij het katholicisme naar Amerika bracht. In veel Amerikaanse landen wordt dan ook jaarlijks op 12 oktober Columbusdag gevierd.\nAnderen, zoals bijvoorbeeld te lezen in \"A People's History\" van Howard Zinn, zijn kritisch over Columbus en beschrijven hem als een roofzuchtige conquistador. Zij zien hem als verantwoordelijk voor de genocide op de oorspronkelijke bevolking van Amerika en als aanzetter van de slavenhandel.\nDeze discussie tussen de witte legende en de zwarte legende is haast zo oud als de ontdekking van Amerika zelf. De aanzet werd in 1552 gegeven door de katholieke priester Bartolom\u00e9 de las Casas met de publicatie van het \"Zeer kort relaas van de vernietiging van de Indi\u00ebn\", een vlammend protest tegen de behandeling van de indianen.\nDe afkomst van Columbus.\nEr is een ruime mate van bronnenmateriaal dat de Genuese afkomst van Columbus bevestigt. Zelf vermeldde Columbus in geschriften veelvuldig Genua als zijn geboorteplaats, onder andere in zijn testament. In dat testament vermeldde hij uitsluitend Genuezen als zijn vrienden. In een brief uit 1502 aan zijn Genuese bankier schreef hij: \"hoewel mijn lichaam hier is, is mijn hart constant daar\".\nBehalve Columbus\u2019 eigen woorden zijn er ook onafhankelijke bronnen. Er is een Genuese notari\u00eble akte uit 1496, waarin drie broers Colombo zich verplichten om ieder een derde van de onkosten te betalen, die een van hen zal maken op diens reis naar Spanje om Christoffel Columbus, Admiraal van de Koning van Spanje, te ontmoeten. Verder is er een correspondentie van vier gerelateerde brieven tussen Columbus en Genuese bankiers over Columbus\u2019 erfenis, waarin diens Genuese afkomst wordt genoemd. Daarnaast zijn er nog tal van andere bronnen. Bij gespecialiseerde historici is er dan ook geen twijfel over zijn afkomst, net zomin als onder zijn tijdgenoten.\nIn de twintigste eeuw begonnen echter tal van alternatieve theorie\u00ebn te circuleren, die ervan uitgaan dat Columbus om de een of andere reden loog over zijn afkomst. Columbus gaf zelf voeding aan deze speculaties door zijn ouders min of meer dood te zwijgen. Waarschijnlijk geneerde de ambitieuze Admiraal van de Oceaanzee zich voor zijn eenvoudige komaf. Ook schreef hij eenmaal dat hij niet de eerste admiraal in zijn familie was. Zijn grafschrift \"Non confundar in aeternam\" wordt door sommigen vertaald als \"Laat me niet voor eeuwig verward worden\" en daarmee gezien als een aanwijzing voor een andere afkomst. Het grafschrift komt echter ook overeen met de slotregels van het \"Te Deum\" (\"in eeuwigheid zal ik niet beschaamd worden\"). Verder schreef Columbus niet in zijn geboortedialect, het Genuees. Dit dialect werd in die tijd zelden schriftelijk gebruikt. Zijn Castiliaans was doorspekt met Portugese en Catalaanse woorden.\nDe theorie van de Catalaanse afkomst gaat ervan uit, dat hij in 1476 als Catalaans piraat betrokken is geweest bij een zeeslag met de Spaanse vloot. Hij zou gediend hebben onder zijn oom, admiraal Colom, die de Catalaanse opstandelingenvloot leidde. Volgens anderen was Columbus de zoon van een Byzantijnse edelman van het Griekse eiland Chios, dat ten tijde van Columbus' geboorte bij Genua hoorde. \nWeer anderen menen dat hij uit het dorpje Cuba in de Alentejo in Portugal komt, en dat hij het eiland Cuba naar zijn geboorteplaats genoemd heeft. \nDe Spaanse historicus Salvador de Madariaga was ervan overtuigd dat Columbus afstamde van conversos (bekeerde joden), maar dat is lang niet zeker.\nVerder wordt hij nog aangezien als Galici\u00ebr, Fransman, Corsicaan, Armeni\u00ebr en Georgi\u00ebr.\nUiterlijk van Columbus.\nUit verschillende beschrijvingen valt op te maken dat Columbus groot van gestalte was en een lang gezicht en een lange (haviks)neus had. Zijn huidskleur was licht, net als zijn ogen. Sommige ooggetuigen omschreven zijn haarkleur als rood of rossig, maar hijzelf en onder andere zijn zoon Ferdinand en Bartolom\u00e9 de las Casas vermeldden dat hij wit haar had.\nEr bestaan echter geen schilderijen van de ontdekker van Amerika die tijdens diens leven vervaardigd zijn. Sebastiano del Piombo's portret uit 1519 wordt vaak gebruikt als afbeelding van Columbus, maar deze Italiaanse schilder heeft Columbus nooit ontmoet. Het is zelfs de vraag of het schilderij wel bedoeld was als portret van de ontdekkingsreiziger, aangezien de naar Columbus verwijzende inscriptie bovenin op een later tijdstip aan het schilderij is toegevoegd.\nOp de Virgen de los Navegantes, een altaarstuk in de Alc\u00e1zar van Sevilla, is het gelaat van Columbus wel afgebeeld door een schilder, Alejo Fern\u00e1ndez (1475 - 1545), die zijn onderwerp mogelijk heeft ontmoet. Alejo Fern\u00e1ndez woonde tot 1508 in C\u00f3rdoba, een stad waar Columbus enige tijd verbleef na zijn triomfantelijke terugkeer van de eerste reis.\nOntdekking van de ronde aarde.\nEen legende die wijd verspreid is en zelfs in leerboeken terug is te vinden, is dat men in Columbus' tijd nog massaal geloofde in de platte Aarde. Columbus zou vanwege dit geloof grote moeite hebben gehad zijn financiering voor de reis rond te krijgen, daar iedereen de door hem voorgestelde route onmogelijk achtte. Tijdens de eerste reis was Columbus' bemanning volgens de legende voortdurend bang om van de aarde af te vallen, en dreigde dan ook met een muiterij. De matrozen zouden op het punt gestaan hebben Columbus overboord te gooien en rechtsomkeer te maken toen er land in zicht kwam. Pas dankzij Columbus' succesvol voltooide eerste reis zou men tot de conclusie zijn gekomen dat de aarde bol was.\nDeze legende stemt echter niet overeen met de werkelijkheid. Zeelieden waren in de tijd van Columbus al goed op de hoogte van het feit dat de Aarde bol is. Veruit de meeste navigatiemethodes die destijds in de zeevaart werden gebruikt hadden de ronde Aarde als uitgangspunt. De legende vindt zijn oorsprong in het boek \"Leven en Reizen van Christoffel Columbus\" door Washington Irving, een echte verhalenverteller, dat gepubliceerd werd in 1828. Maar het boek was meer fictie dan een historisch correct verhaal.\nColumbus wist de route.\nEen regelmatig terugkerende legende is dat Columbus van tevoren van het bestaan van Amerika wist. Sommigen beweren dat Columbus op de Azoren eens een stervende zeeman heeft gesproken, die hem verteld had over een land in het westen. Het verhaal circuleert al sinds de 16e eeuw. Columbus zou het op de eerste reis genoemd hebben tijdens zijn ruzie over de koers met Mart\u00edn Alonso Pinz\u00f3n. Columbus heeft in zijn reisverslag ook meerdere malen gerefereerd aan een kaart waarop zijn bestemming was aangegeven. Waarschijnlijk was dit een kaart van de Atlantische Oceaan met gefantaseerde eilanden zoals er meerdere in die tijd circuleerden.\nOok doet de theorie dat Columbus v\u00f3\u00f3r 1492 al eens in Amerika is geweest de ronde, vanwege zijn bewering in 1477 gezeild te hebben naar \"Engeland, Thule en nog veel verder\". In een van zijn brieven beweerde hij in dat jaar in IJsland te zijn geweest. Het is niet ondenkbaar dat Columbus IJsland inderdaad heeft bezocht; er zijn echter geen aanwijzingen dat hij daar informatie heeft verkregen over de ontdekkingstochten van de Vikingen naar Noord-Amerika.\nHet eerste eiland van de Bahama's.\nColumbus beschreef het eiland waar hij op 12 oktober 1492 voet aan wal zette als volgt: \"Vlak, vruchtbaar, bewoond, met een natuurlijke haven en omringd door koraalriffen\". Deze beschrijving is van toepassing op vele eilanden in de Bahama-groep en het is dan ook niet verwonderlijk dat er een levendige discussie is over het precieze eiland waar hij landde. Zestiende-eeuwse Spaanse kaarten wijzen Watlings Island aan als de plek van landing. Dit eiland is zelfs hernoemd tot San Salvador. In 1986 voerde National Geographic een uitgebreide studie uit, waarvan de conclusie was dat de eer toekwam aan Samana Cay. Een andere kandidaat is Plana Cays.\nVerdere eilanden die hij aandeed op de Bahama's gaf Columbus namen als Santa Mar\u00eda de la Concepci\u00f3n (Crooked-Acklins Island), Ferdinanda (Long Island), Isabella (Fortune Island) en de Islas de Arena (Sand Islands). De door hem gevolgde koers is echter dermate vaag, dat ook deze identificaties grotendeels giswerk zijn.\nColumbus' laatste rustplaats.\nNa zijn dood werd Columbus een aantal keren herbegraven. Aanvankelijk lag zijn lichaam in een franciscaner klooster in Valladolid. Zijn zoon Diego bracht het in 1509 over naar het familiemausoleum in Sevilla, maar na diens dood werd Columbus bijgezet in de kathedraal van Santo Domingo. Daar bleven de stoffelijke resten totdat de Fransen in 1795 het eiland bezetten. De Spanjaarden verplaatsten het graf naar Havana. Ook Cuba ging echter voor Spanje verloren na de Spaans-Amerikaanse Oorlog van 1898. Columbus werd toen bijgezet in een praalgraf in de Catedral de Santa Mar\u00eda de la Sede in Sevilla.\nIn de Dominicaanse Republiek beweert men dat het graf in Sevilla niet Christoffel Columbus, maar Diego's resten bevat. Het echte graf zou zich nog in Santo Domingo bevinden. Na DNA-tests in 2006 lijkt het er in ieder geval op dat de stoffelijke overblijfselen in Sevilla aan een Columbus toebehoren, maar aan welke is niet vast te stellen.\nHet ei van Columbus.\nVolgens historicus Girolamo Benzoni zou tijdens een gastmaal bij kardinaal Mendoza tegen Columbus gezegd zijn dat ook iemand anders Indi\u00eb had kunnen ontdekken als hij het niet gedaan had. Columbus vroeg om een ei en wedde met de aanwezigen dat het hen niet zou lukken het ei zonder enige hulp rechtop te laten staan. Ze probeerden het allemaal zonder succes. Columbus pakte toen het ei en maakte \u00e9\u00e9n kant plat door het op tafel te tikken. Het ei bleef nu rechtop staan. De aanwezigen begrepen wat Columbus bedoelde: als iemand eenmaal heeft laten zien hoe iets gedaan moet worden, weet iedereen hoe het moet.\nDeze anekdote wordt ook wel toegeschreven aan andere personen, onder wie aan Filippo Brunelleschi, de bouwer van de koepel van de kathedraal van Florence. Die anekdote verscheen vijftien jaar voor de versie van Columbus."}
{"id": "5606", "revid": "1061913", "url": "https://nl.wikipedia.org/wiki?curid=5606", "title": "Echte kikkers", "text": "Echte kikkers (Ranidae) zijn een familie uit de orde kikkers (Anura). Er zijn ongeveer 380 soorten die vrijwel wereldwijd voorkomen. Het is een van de bekendste families van kikkers en de meeste vertegenwoordigers zien er typisch kikker-achtig uit.\nDe familie is in Europa ruim vertegenwoordigd, vrijwel alle soorten die in Nederland en Belgi\u00eb voorkomen behoren tot de Ranidae. Tussen de diverse soorten bestaan veel hybriden; vruchtbare kruisingen tussen verschillende soorten.\nAlle soorten eten kleine ongewervelden en hebben slangen en vogels als belangrijkste vijand.\nNaamgeving en taxonomie.\nDe groep werd voor het eerst wetenschappelijk beschreven door Constantine Samuel Rafinesque-Schmaltz in 1814. Oorspronkelijk werd de wetenschappelijke naam \"Ranae\" gebruikt. Een van de bekendste geslachten is het geslacht \"Rana\".\nVele soorten kikkers die tegenwoordig tot ander families van kikkers worden gerekend, hebben vroeger \"Rana\" als wetenschappelijke geslachtsnaam \"Rana\" gehad. Een voorbeeld is de bekende boomkikker (\"Hyla arborea\"), die tegenwoordig tot de boomkikkers wordt gerekend maar oorspronkelijk werd beschreven als \"Rana arborea\".\nVerspreiding en habitat.\nEchte kikkers komen wereldwijd voor, maar niet in Zuid-Amerika en ze ontbreken ook in grote delen van Australi\u00eb. Veel soorten die vroeger wel tot de Ranidae werden gerekend, maar nu niet meer, komen echter wel in deze werelddelen voor zodat de literatuur hierover niet altijd eenduidig is.\nVrijwel alle soorten leven in het zoete water of blijven in de nabijheid hiervan. Sommige soorten leven meer op het land en komen alleen naar het water om de eieren af te zetten, een voorbeeld is de boskikker (\"Lithobates sylvaticus\"). Andere soorten zijn juist sterk aan het water gebonden en van sommige soorten is bekend dat ze het ook in brak water uithouden.\nOok in Belgi\u00eb en Nederland komen verschillende soorten voor, zie ook onder taxonomie.\nUiterlijke kenmerken.\nEchte kikkers hebben een peervormig, afgeplat lichaam dat een gestroomlijnde vorm heeft. De kop is meestal puntig en heeft grote ogen en tevens grote trommelvliezen of tympana. Veel soorten zijn te onderscheiden aan de vorm van de snuit in combinatie met de grootte van de ogen en trommelvliezen. Vaak wordt ook de relatieve grootte van het oog ten opzichte van het trommelvlies gebruikt.De lichaamskleur is meestal groen of bruin, van slechts weinig soorten zijn felle kleuren bekend, in tegenstelling tot veel andere families van kikkers. Vrijwel alle soorten zijn groen of bruin, de groene kikkers zijn meestal in het water te vinden terwijl de bruine kikkers meer aan de oever van het water leven.\nDe voorpoten zijn veel kleiner dan de achterpoten en zijn ook vrij kort. De achterpoten zijn groter, beweeglijker en met name gespierder dan de voorpoten, alle soorten zijn goede springers en zwemmers. De tenen van de achterpoten zijn verbonden met zwemvliezen. De exacte grootte van de zwemvliezen is ook een determinatiekenmerk; bij sommige soorten reikt het vlies tot halverwege de teen en bij andere soorten tot het einde van de teen.\nDe echte kikkers hebben vaak -maar zeker niet altijd- een gladde huid. De kikkers hebben geen ontwikkelde gifklieren of paroto\u00efden achter de ogen. Wel komen vaak dorsolaterale lijsten voor, dit zijn langwerpige klierstructuren aan weerszijden van de rug.\nLevenswijze.\nDe echte kikkers zijn waterbewoners, enkele soorten betreden alleen het water in de voortplantingstijd en leven in de strooisellaag van het bos. Alle soorten zijn voornamelijk insecteneters en eten ook andere kleine ongewervelden zoals wormen en duizendpotigen. De grotere soorten eten zelfs kleine gewervelden, van de tot 20 centimeter lange Amerikaanse stierkikker is waargenomen dat ook kleine slangen worden buitgemaakt. Van veel soorten is kannibalisme bekend, zowel eigen soortgenoten als andere soorten kikkers worden gegeten.\nEchte kikkers kunnen gedurende de voortplantingstijd in grote aantallen worden aangetroffen in het water. Ze leggen hun eieren altijd in het water, waarin de larven zich vervolgens ontwikkelen. De mannetjes wachten hierbij de vrouwtjes op, die worden besprongen en niet meer worden verlaten voor ze een eiklomp hebben afgezet. Deze wordt vervolgens door het mannetje voorzien van zaad. Er worden vaak grote aantallen eieren geproduceerd, waarvan er slechts enkele het volwassen stadium bereiken. Van veel andere families van kikkers is bekend dat ze de eieren een tijdje met zich meedragen of dat de eieren zich op het land ontwikkelen, bij de echte kikkers komt dit echter niet voor.\nBelangrijke vijanden zijn slangen en vogels. Binnen Europa zijn het voornamelijk de ringslang en de dobbelsteenslang die jagen op kikkers die in het water leven. Verschillende rovende vogels zoals de blauwe reiger leven van kikkers, en dan voornamelijk soorten uit deze familie.\nTaxonomie en indeling.\nOver de indeling is nog veel discussie; de groep werd vroeger onderverdeeld in verschillende onderfamilies, maar dit concept is tegenwoordig verlaten. De familie van de echte kikkers wordt tegenwoordig verdeeld in zestien geslachten en meer dan 350 soorten, volgens andere indelingen meer dan 750 soorten.\nOok wordt de familie pijlgifkikkers (Dendrobatidae) soms tot de echte kikkers gerekend. Gezien het feit dat DNA-analyse steeds meer duidelijkheid brengt over de verwantschappen zal de huidige indeling nog veranderen. Enkele geslachten, zoals \"Micrixalus\" en \"Conraua\" die lange tijd tot de Ranidae werden gerekend, behoort recentelijk tot andere families.Onderstaand zijn alle geslachten en enkele bekendere soorten weergegeven.\nFamilie Echte kikkers (Ranidae)\nIn Nederland en Belgi\u00eb.\nVeel soorten kikkers in Nederland en Belgi\u00eb vallen onder de familie echte kikkers. Vijf soorten zijn van nature inheems in Nederland en Belgi\u00eb, een aantal hiervan zijn tevens de bekendste kikkersoorten in West-Europa;\nOok de Amerikaanse stierkikker (\"Lithobates catesbeianus\") leeft in westelijk Europa, maar deze invasieve soort is uitgezet en ontsnapt uit vijvers en schadelijk voor de inheemse soorten waardoor er alles aan gedaan wordt om deze soort juist terug te dringen."}
{"id": "5607", "revid": "62037", "url": "https://nl.wikipedia.org/wiki?curid=5607", "title": "Grasparkiet", "text": "De grasparkiet (\"Melopsittacus undulatus\") behoort tot de papegaaiachtigen en komt in het wild in grote zwermen in Australi\u00eb voor. De vogel neemt in Australi\u00eb toe omdat door menselijk ingrijpen steeds meer leefgebieden ontstaan die geschikt zijn voor deze parkiet. In Korea en Japan bestaan verwilderde populaties. Een verwilderde populatie in Florida (Verenigde Staten) stierf geleidelijk uit en was daar in 2014 helemaal verdwenen.\nAlgemeen.\nRuim 150 jaar geleden werd de grasparkiet in Europa ingevoerd. Ze worden gehouden in een kooi of voli\u00e8re.\nAls grasparkieten alleen in een kooi worden gehouden, hebben ze veel aandacht nodig. Het zijn echte groepsdieren en daarom is het beter om er twee of meer te houden, bij voorkeur een even aantal. Het is heel belangrijk om nooit meer poppen (vrouwtjes) dan mannetjes te hebben, omdat poppen heel agressief kunnen zijn en zullen vechten om de mannetjes. Speelgoed en klimgerei zijn noodzakelijk bij het leven in een kooi. Grasparkieten zijn vrolijke, ondernemende vogels die erg tam kunnen worden, vooral als ze van jongs af aan met mensen in aanraking zijn geweest. Sommige grasparkieten kunnen praten, de meeste doen dat echter niet.\nUiterlijk.\nLengte en gewicht.\nEen grasparkiet wordt 18 tot 24 centimeter lang en weegt 30 tot 40 gram.\nVerenkleed.\nEen grasparkiet heeft donsveren en dekveren. De donsveren zorgen voor warmte, de dekveren beschermen tegen beschadigingen. De veren zorgen voor een waterafstotende isolatie. Grasparkieten ruien. Van nature is de grasparkiet groen, maar kweekvormen komen in allerlei kleurslagen voor, zoals blauw, geel, wit en grijs. Die kleuren zijn op hun beurt onderverdeeld, zo heten grasparkieten met veel zwarte aftekeningen dominant bont. Aftekeningen met een bruine schijn heten cinnamon.\nEr bestaat ook een kweekvorm, de \"Engelse grasparkiet\". Deze vorm is door kweken en strenge selectie veel groter geworden en heeft als belangrijkste kenmerk een grotere kop door de zwaardere bevedering. De bevedering is stukken langer geworden waardoor hij er veel zwaarder uitziet. Dit heeft uiteraard ook zijn gevolgen voor zijn vliegvermogen. Het kweken is in wezen hetzelfde als de gewone grasparkieten, maar de ervaring leert dat de kweekvorm meestal iets meer moeilijkheden vertoont bij de bevruchting en voederbereidheid van de pop (vrouwtje). De standaard waarnaar gekweekt wordt, wordt vastgelegd door de wbo, het overkoepelend orgaan van grasparkietenclubs over de hele wereld\nNeusdop.\nDe neusdop is het stukje kale huid op de bovensnavel, waarin de neusgaten zitten. Aan de neusdop is te zien of de grasparkiet een mannetje (man) of een vrouwtje (pop) is. Mannetjes hebben een blauwe neusdop, terwijl deze bij een pop roze tot lichtbeige is. Bij de pop wordt de neusdop bruin als ze in broedstemming is, bij een mannetje kleurt de neusdop dan naar lichter blauw.\nJonge mannetjes hebben meestal een lichtbeige tot bruine neusdop en jonge popjes een blauwe met witte ringen om de neusgaten, waardoor het moeilijk is om het geslacht te bepalen. Na ongeveer 6 weken is voor een ervaren kweker het verschil wel te zien. De neusdop verkleurt na de jeugdrui (ongeveer 12 weken).\nPootjes.\nPapegaaiachtigen, waaronder de grasparkiet, hebben twee tenen naar voren en twee tenen naar achteren, in tegenstelling tot zangvogels die drie tenen naar voren en \u00e9\u00e9n naar achteren hebben. Hierdoor kunnen ze goed klimmen en zich vasthouden. Als grasparkieten jeuk aan hun kop hebben, krabben ze zich, anders dan zangvogels, met hun poot over hun vleugel heen.\nOgen.\nVogels hebben in verhouding tot het hele lichaam grote ogen. De ogen van de grasparkiet zijn sterk opzij geplaatst. Grasparkieten zijn dus moeilijk ongemerkt te besluipen. Het gezichtsveld dat door beide ogen tegelijk wordt gezien, en waar ze dus diepte kunnen waarnemen, is maar klein. Om goed te kunnen zien moet de grasparkiet dus zijn kop bewegen. Grasparkieten kunnen razendsnel accommoderen (omschakelen van dichtbij naar ver weg zien). Een grasparkiet heeft een zeer snel reactievermogen. Dit heeft hij nodig om voor zijn vijanden te kunnen vluchten. Als de grasparkiet ouder dan zes weken is, komt er een wit ringetje (iris) om de pupil.\nSnavel en nagels.\nZoals alle papegaaiachtigen heeft de grasparkiet een sterk gekromde bovensnavel. De ondersnavel is in rust in het verenkleed verborgen. De snavel wordt gebruikt om te eten, maar ook om te klimmen. Grasparkieten kunnen een pijnlijke beet uitdelen in zachte delen van het menselijk lichaam. Bij sommige grasparkieten wordt de snavel te lang, welke dan bij de dierenarts geknipt moet worden. Dit komt vaak voor bij vogels die een leverafwijking hebben door een onvolwaardige voeding.\nSoms worden ook de nagels te lang. Bij knippen dient men er rekening mee te houden dat het \"leven\" (de nagelwortel) ver doorloopt in de nagel.\nIn verband met de snavel en de nagels van de grasparkiet, dienen er niet te dunne houten zitstokken in de kooi aanwezig te zijn, bij voorkeur uit wilgenhout. Ook mineraalstokken kunnen worden gebruikt. Zandhoesjes die in de dierenwinkel worden aangeboden zorgen vaak voor irritatie van de voetzolen.\nLichaamstemperatuur.\nVogels zijn warmbloedige dieren. Ze hebben een normale lichaamstemperatuur van 40 tot 42 graden Celsius. Als de grasparkiet het koud heeft of ziek is, zet hij zijn veren op, wat ook wel \"bol zitten\" wordt genoemd. De laag warme lucht rond het lichaam wordt dan dikker. Om warmte kwijt te raken gaat hij sneller ademhalen (ongeveer 80 tot 100 keer per minuut is normaal) of met zijn vleugels uitgespreid zitten. Vogels kunnen niet zweten. Grasparkieten kunnen slecht tegen tocht. Als er te grote temperatuurverschillen in zijn omgeving zijn, zal hij vaker dan tweemaal per jaar in de rui gaan.\nHuisvesting.\nDe kooi moet in een zonnige of lichte kamer staan, maar niet in de directe zon en niet op de tocht. De grasparkiet is een sociaal dier en stelt gezelschap op prijs. Hij kan niet goed tegen rook en kookdampen. Vooral de stof die op veel kookgerei zit, teflon is slecht voor de diertjes. Het is goed als hij geregeld kan vliegen, waarbij op de veiligheid gelet moet worden. Wanneer de grasparkiet in huis rondvliegt, moeten ramen bedekt worden, en andere huisdieren en giftige planten uit de kamer verwijderd worden. Als een grasparkiet eenmaal de ruimte kent waarin hij vliegt, kan er geleerd worden om de ramen niet te bedekken, in het begin als het buiten donker is en binnen licht, en later ook als het licht is. De eigenaar zal tijdens het leerproces altijd bij moeten blijven. De kooi moet voldoende ruim zijn, zeker als de grasparkiet zelden los kan vliegen.\nSoort kooi.\nEen ronde kooi is uit den boze, hierin kan een grasparkiet zich niet ori\u00ebnteren. Het beste is een voldoende ruime, rechthoekige kooi met horizontale tralies, aangezien grasparkieten ook graag op de tralies klimmen, en bij voorkeur met een vlakke bovenkant. De tralies mogen niet verder dan 1 cm uit elkaar staan, anders kan het kopje erdoorheen en misschien niet meer terug. Voor Engelse grasparkieten geldt dat de tralies 1,5 cm ruimte tussen elkaar mogen hebben. In de kooi horen houten zitstokken. Als deze stokken verschillende diktes hebben, krijgt de grasparkiet minder gauw problemen met eeltknobbels op zijn pootjes. Eventueel kan ook een zittouw worden aangebracht. Grasparkieten waarderen houten trapjes om te klauteren en een schommeltje om op te zitten. Een plastic vogeltje of een spiegeltje zijn niet nodig en worden niet aangeraden, ze zijn in geen geval voldoende vervanging voor het gezelschap van een soortgenoot. Grasparkieten denken dan dat het vogeltje in de spiegel een echte vogel is. Ze zullen de vogel affectie tonen en niet begrijpen waarom ze die affectie niet terugkrijgen. Vogels geven eten aan iemand die ze mogen, dat eten zit in de krop. Een soort opslag. De grasparkiet zal aan zijn spiegelbeeld ook eten proberen te geven, dit kan leiden tot kropontsteking. \nKooivogels dienen 's middags en 's nachts voldoende rust te krijgen en voldoende tijd om te kunnen slapen. Als de kooi in het midden van een huiskamer staat, kan dat in dit opzicht ongunstig zijn. Voor de rust en het gevoel van veiligheid van het dier is het beter als de kooi tegen een muur staat. Bij rustig weer kan de kooi een tijdje buiten geplaatst worden, uit de wind en niet in de volle zon. Let hierbij goed op dat de deurtjes goed gesloten zijn en laat de vogels niet alleen, zodat een nieuwsgierige kat er niet bij kan.\nBodembedekking.\nAls bodembedekking kunnen houtsnippers gebruikt worden van beukenhout of corbo van ma\u00efs. Het ouderwetse schelpenzand is volgens sommigen minder geschikt, maar wordt wel veel gebruikt. Schelpenzand stuift namelijk heel erg. Het is noodzakelijk de bodem van de kooi elke 1 \u00e0 2 weken te verschonen.\nPraten.\nGrasparkieten kunnen, net als de meeste andere papegaaiachtigen, leren geluiden te imiteren. Het is moeilijk om aan te leren, maar het resultaat kan goed zijn. Met trainen kan men het beste vroeg beginnen. Of het leren praten succesvol is, hangt van allerlei omstandigheden af. Het aanleren begint met eenvoudige woordjes zoals \"hallo\" of met de naam van de vogel, als die tenminste niet langer is dan twee lettergrepen. De stem van een vrouw of kind zal gemakkelijker ge\u00efmiteerd worden vanwege de hogere toon. Spraakoefeningen dienen iedere dag herhaald te worden, bij voorkeur 's ochtends of in het begin van de avond, wanneer de vogel het actiefst is. Het leren praten wordt liefst in een rustige omgeving geoefend, zonder afgeleid te worden door televisie, radio of andere mensen en vogels. Resultaat wordt bereikt door het steeds blijven herhalen van hetzelfde woord. Nadat een woord met succes is aangeleerd, kan aan een volgend woord worden begonnen. Over het algemeen zal men de mannelijke grasparkiet gemakkelijker kunnen leren praten dan een vrouwtje.\nVoortplanting.\nEen broeds vrouwtje legt met tussenpozen van \u00e9\u00e9n dag een ei. Het vrouwtje gaat dag en nacht op de eieren zitten om ze onder haar veren warm te houden, alleen zo kunnen ze uitgebroed worden. De grasparkiet is een holenbroeder. Grasparkieten maken geen nesten, ze broeden in een rechthoekig nestkastje met een holte in de bodem zodat de eieren dicht bij elkaar blijven liggen en niet wegrollen. Het vrouwtje komt als ze op eieren zit, enkel uit het nestkastje om haar behoefte te doen, even haar vleugels te strekken en iets te drinken. Eten wordt door het mannetje bij haar gebracht. Na ongeveer 18 dagen komen de jongen uit het ei, ze zijn dan kaal en roze, maar kunnen meteen al hard piepen. De moeder eet de kalkrijke lege eierschalen op en gebruikt ze als voedsel voor de jonge grasparkietjes. Het voeren gaat steeds in dezelfde volgorde: eerst de grootste en ten slotte de kleinste. De vader helpt druk mee met het brengen van eten, hij geeft het aan de moeder. Na 28 dagen hebben de jonge vogels veren. Jonge grasparkieten slapen veel. Na ongeveer 33 dagen gaan ze het nest uit, vervolgens zorgt de vader nog enige tijd voor ze. Na ongeveer een week kunnen ze voor hun eigen voedsel zorgen.\nGrasparkieten zijn klaar om een nieuwe thuis te krijgen als ze 8 weken oud zijn. Vaak worden ze al vanaf 6 weken te koop aangeboden, ze zijn dan echter nog niet zelfstandig genoeg met alle gevolgen van dien (gedragsstoornissen, een hongerdood door het nog niet zelfstandig kunnen eten...). De twee extra weken bij de ouders zijn nodig om zich te leren gedragen als een grasparkiet en om zelfstandig te leren eten.\nWanneer ze vier maanden oud zijn, doorgaan ze de eerste rui en worden ze intensiever van kleur. Ze verliezen dan ook de streepjes op het voorhoofd. De neusdop bij mannetjes kleurt blauw, uitgezonderd bij kleurschakeringen zoals recessief bont en ino's. Met vijf maanden zijn ze geslachtsrijp.\nLevensverwachting.\nIn gevangenschap leven grasparkieten gemiddeld vijf tot acht jaar, maar met de juiste verzorging en voeding kan de vogel vijftien tot twintig jaar worden. De meeste vogels halen deze leeftijd echter niet, door wegvliegen, ongelukken bij het rondvliegen, verkeerde voeding of verzorging, en andere oorzaken. Soms kan de dierenarts een zieke vogel met succes behandelen.\nZiektes.\nGrasparkieten zijn vrij sterke vogels, maar kunnen wel allerlei ziektes krijgen.\nWorminfecties zijn niet altijd vast te stellen door middel van onderzoek van de ontlasting op eitjes, omdat de verblijftijd van het voedsel in de darm zo kort is dat er meestal niet veel eitjes te vinden zijn. Een vogel die er suf uitziet, veel \"bol zit\", en weinig actief is, kan een aanzienlijke hoeveelheid wormen met zich meedragen. Een kuur met \"Levamisole\" kan dan soms een flink aantal wormen, bijvoorbeeld 6 \u00e0 15, laten uitpoepen.\nDe klauwnagels van grasparkieten groeien snel, vooral als ze geen geschikte zit- of klimstokken hebben. Met een scherp nagelschaartje kunnen de nagels worden ingekort.\nEen misvormde snavel kan moeilijkheden veroorzaken bij het eten, maar kan op vrijwel dezelfde manier worden verholpen als te lange nagels.\nDeze aandoening wordt veroorzaakt door een kleine parasitaire mijt en uit zich in kruimelige, schubachtige woekeringen (vooral) rond de snavel, washuid en poten. Er zijn speciale middeltjes in de handel, waarmee de plekken kunnen worden ingesmeerd.\nDeze worden gewoonlijk veroorzaakt door vocht en tocht. De ogen vertonen afscheidingen, en de vogel ziet er ziek uit en zit ineengedoken met opgezette veren. De zieke vogel kan in een warm vertrek worden gebracht en extra vitaminen in het drinkwater krijgen.\nDroge, harde uitwerpselen tonen aan dat de vogel een verstopping heeft. Verhoging van de hoeveelheid groenvoer in het dieet en een druppel levertraan door het zaad mengen, kan dit verbeteren.\nEen toestand bij poppen (vrouwtjes), die dan niet alleen hun eigen veren, maar ook die van de vogels in hun buurt plukken. Dit wordt beschouwd als een erfelijke aandoening die blijkbaar niet kan worden afgeleerd. De enige oplossing is het dier een afzonderlijke behuizing geven.\nAls een pop problemen heeft met het leggen van een ei, kan ze geholpen worden door een beetje slaolie onder de staart te wrijven en eventueel de legopening van de cloaca in een wisselbadje (koud/warm water) te dompelen, totdat het ei tevoorschijn komt.\nDoor tochtige vogelverblijven, natte bodems, te dunne zitstokken en kouvatten, kan gemakkelijk reumatiek optreden. Aan de gedragingen van de vogel kan men zien dat er veel pijn wordt geleden. De vogel eet niet, heeft verdikkingen aan de gewrichten en kijkt lusteloos uit de ogen. De zit- en slaapstokken moeten in zo'n geval worden verbeterd (doorsnede zitstok ongeveer 4 tot 8\u00a0cm, variatie is wenselijk), evenals de algehele conditie van de voli\u00e8re. De gewrichten kunnen ingesmeerd worden met kamferspiritus en de vogel moet in een warme omgeving worden geplaatst.\nDe gezwellen kunnen soms gaan etteren, waardoor in zulke gevallen zalfjes worden toegepast. Als een gezwel rijp is, kan men het doorprikken en behandelen. Men geeft zo'n ziek dier vaak groen- en krachtvoer, of in melk geweekt brood. Nabehandeling van de gewrichten met slaolie, kan soms tot een bevredigend eindresultaat leiden.\nEr is een extreme en een milde vorm van polyoma. Bij de extreme vorm van polyoma ziet men tot 10 \u00e0 15 dagen een normale ontwikkeling, dan plotselinge sterfte zonder verdere symptomen. Andere nestjongen van hetzelfde ouderpaar tonen een opgezwollen buik en uitdrogingsverschijnselen, wat vooral goed zichtbaar is aan de benen en tenen, die er enigszins verschrompeld uitzien. Soms ziet men alsook zenuwafwijkingen. De dons- en contourveren van zulke nestjongen zijn sterk onderontwikkeld en er is veel sterfte in de eerste drie levensweken, soms oplopend tot 100%. Bij jongen die overleven zijn de grote vleugel- en staartpennen nauwelijks ontwikkeld, waardoor de vogels niet kunnen vliegen. Het zijn in alle gevallen onderontwikkelde vogels die niet meer kunnen herstellen.\nBij de milde vorm van polyoma, die optreedt na de eerste dag wanneer de jonge vogels met het virus werden ge\u00efnfecteerd, verliezen de jonge grasparkieten vlak voordat ze het nestblok verlaten, alle slag- en staartpennen. Ook de milde vorm van polyoma kent verschillende gradaties, vari\u00ebrend van het verlies van enkele vleugelpennen tot de zwaardere gevallen, waarbij ook de lichaamsbevedering is aangetast. In de spoel van de afgeworpen vleugelpennen is een roodbruine bloederige massa te zien, reden waarom soms van bloedpennen gesproken wordt. De veerschachten zijn bros en tonen enigszins gekrulde baarden. Aan het eind van de schacht zijn de pennen een beetje geknikt. Behalve het feit dat de jonge vogels niet of nauwelijks kunnen vliegen en zich over de grond of langs het gaas kruipend voortbewegen, zijn ze verder vitaal en lijken volkomen gezond. Deze vogels herstellen gewoonlijk na enige tijd helemaal, hoewel de meer ernstige gevallen soms wat in groei achterblijven in vergelijking met hun niet aangetaste soortgenoten."}
{"id": "5608", "revid": "92583", "url": "https://nl.wikipedia.org/wiki?curid=5608", "title": "Le Chant du Rossignol (Stravinsky)", "text": "Le Chant du Rossignol (\"De zang van de nachtegaal\") is een ballet dat George Balanchine maakte voor de beroemde Ballets Russes van Serge Diaghilev. De muziek is van de hand van Igor Stravinsky en is een suite uit zijn opera Le Rossignol. Het is geschreven naar het sprookje \"De Chinese nachtegaal\" van Hans Christian Andersen.\nHet werk ging in 1920 in Parijs in premi\u00e8re. Destijds was dit ballet een meesterstuk met grootheden als Dame Alicia Markova (de Nachtegaal, 1910), de componist Igor Strawinsky (1882 \u2013 1971), de choreograaf George Balanchine en de schilder Henri Matisse (1869 - 1954, die de decors maakte. Deze kunstenaars werden samengebracht door Serge Diaghilev, de stichter van de \"Ballets Russes\".\nDe tand des tijds liet niets van dit ballet over, maar dankzij intensief speurwerk van Millicent Hodson en Kenneth Archer werd het in zijn geheel gereconstrueerd. \nDe \"Ballet Russe de Monte Carlo\" dansten in het stuk in 1999 tijdens het Holland Dance Festival als bijzondere premi\u00e8re."}
{"id": "5609", "revid": "135307", "url": "https://nl.wikipedia.org/wiki?curid=5609", "title": "Alicia Markova", "text": "Alicia Markova (Londen, 1 december 1910 \u2013 Bath, 2 december 2004) was een Britse prima ballerina van het klassieke ballet.\nMarkova was een van de allergrootste ballerina's ter wereld. Ze werd in 1924 aangenomen bij Diaghilevs \"Ballets Russes\". Daarna danste ze bij het \"Royal Ballet\" (waar ze verder werd opgeleid door Tamara Karsavina), het Ballet van Monte Carlo en Amerikaanse balletten. Ze stond bekend om haar precieze en gracieuze stijl. Veel roem verwierf ze met haar unieke uitvoering van de stervende zwaan. Tot op hoge leeftijd gaf ze les aan het \"Royal Ballet\"."}
{"id": "5610", "revid": "475045", "url": "https://nl.wikipedia.org/wiki?curid=5610", "title": "George Balanchine", "text": "George Balanchine, ook Giorgi Balantschiwadse (Georgisch: \u10d2\u10d8\u10dd\u10e0\u10d2\u10d8 \u10db\u10d4\u10da\u10d8\u10e2\u10dd\u10dc\u10d8\u10e1 \u10eb\u10d4 \u10d1\u10d0\u10da\u10d0\u10dc\u10e9\u10d8\u10d5\u10d0\u10eb\u10d4, \"Giorgi Melitonis dze Balanchivadze\"; Russisch: \u0413\u0435\u043e\u0440\u0433\u0438\u0439 \u041c\u0435\u043b\u0438\u0442\u043e\u043d\u043e\u0432\u0438\u0447 \u0411\u0430\u043b\u0430\u043d\u0447\u0438\u0432\u0430\u0434\u0437\u0435) (Sint-Petersburg, 22 januari 1904 - New York, 30 april 1983) geldt als een van de grootste choreografen van de twintigste eeuw. Hij was van Georgische afkomst, geboren in Rusland.\nBalanchine studeerde aan de school van het Mariinskiballet. In 1921 was hij medeoprichter van het avant-gardistische Jonge Ballet. Enkele jaren later in 1924 ontvluchtte Balanchine Rusland en kwam hij in Duitsland terecht. Samen met Tamara Geva, Alexandra Danilova en Nicholas Efimov maakte hij een tour door Europa. In 1925 kwam hij als danser in de Verenigde Staten. De bekende impresario Diaghilev vroeg hem zich aan te sluiten bij zijn gezelschap Les Ballets Russes als balletmeester. Daar ontmoette hij onder meer Stravinsky. \nTussen 1924 en 1929, toen Diaghilev stierf, cre\u00eberde Balanchine negen balletten. Behalve met Stravinsky werkte hij samen met componisten als Sergei Prokofiev, Erik Satie en Maurice Ravel, en kunstenaars die decors en kostuums ontwierpen, zoals Pablo Picasso, Georges Rouault en Henri Matisse, en cre\u00eberde zo nieuwe werken waarin meerdere kunsten gecombineerd werden. Balanchine werd voor zijn balletstukken onder meer ge\u00efnspireerd door kunststromingen zoals het constructivisme.\nIn 1934 emigreerde hij naar de Verenigde Staten. Aldaar richtte hij samen met Lincoln Kirstein de School of American Ballet op.\nBalanchine stichtte nog twee balletgezelschappen in de Verenigde Staten. In 1941 richtte hij samen met Lincoln Kirstein de American Ballet Caravan op en in 1948 het New York City Ballet."}
{"id": "5611", "revid": "212064", "url": "https://nl.wikipedia.org/wiki?curid=5611", "title": "Ballets Russes", "text": "De Ballets Russes was een balletgezelschap uit Rusland, gesticht door Sergej Diaghilev. Tussen 1909 en 1929 traden de Ballets Russes op in tal van landen, met als thuisbasis Parijs, in regelmatig wisselende samenstellingen, met Diaghilev als constante factor. Het fameuze gezelschap bracht vele belangrijke dansers en choreografen voort en stond bekend om zijn vernieuwingsdrang, zowel in choreografie en muziek als in kostuum- en decorontwerp.\nHet begin van de \u2018Ballets Russes\u2019.\nDe wortels van de Ballets Russes liggen in de Russische kunstenaarsbeweging Mir Iskoesstva (Wereld van de Kunst), geleid door Sergej Diaghilev en Alexandre Benois. Mir Iskoesstva organiseerde concerten en spraakmakende kunsttentoonstellingen en gaf een door enkele duizenden mensen gelezen kunsttijdschrift uit onder dezelfde naam. Pas vanaf 1900 toonde Diaghilev belangstelling voor ballet, toen hij een vergeefse poging deed Delibes\u2019 ballet \"Sylvia\" in het keizerlijk theater te brengen. In 1906 trad hij op als beschermheer van een paar voor artistieke koerswijziging pleitende dansers in het keizerlijke balletgezelschap te Sint-Petersburg, onder wie zijn latere coryfee\u00ebn Anna Pavlova en Tamara Karsavina. Een grote overzichtstentoonstelling met nieuwe Russische kunst in het Grand Palais in Parijs werd in 1908 gevolgd door een programma van opera (\"Boris Godoenov\") en ballet (\"Le pavillon d'Armide\"), georganiseerd door Diaghilev met veel succes, maar een groot tekort.\nDaarom bevatte het volgende seizoen (dat in mei begon, vanwege het lange zomerreces van de dansers van het keizerlijk ballet in Sint-Petersburg) in 1909 geen opera meer, maar uitsluitend het goedkopere ballet, simpelweg \"Saison russe\" geheten. Pas in 1910 noemde Diaghilev het programma \u2018Ballets Russes\u2019. De vernieuwende totaalaanpak en de informele, gracieuze choreografie hadden direct enorm succes. Diaghilevs biograaf Sjeng Scheijen beschrijft de premi\u00e8re van \u2018Le Pavillon d\u2019Armide\u2019 en \u2018Prince Igor\u2019 in mei 1909, als \u201ceen inmiddels legendarische gebeurtenis\u201d in de theatergeschiedenis. Zo mogelijk nog meer succes had korte tijd later \u2018Les Sylphides\u2019, met als sterdansers Anna Pavlova en Vatslav Nijinski, door Harry Kessler in zijn dagboek beschreven als \u201cde belichaming van Amor en Psyche: twee wonderlijke mooie, lichte, sierlijke, jonge mensen, ver verwijderd van iedere zoetelijkheid\u201d. Na deze glorieuze entree volgden jarenlang het ene succes het andere op, steeds zich telkens vernieuwend en regelmatig overtreffend, zonder zich echt te herhalen.\nDe choreografen.\nPeriode Fokine.\nDe choreografie van de \u2018Ballets Russes\u2019 werd in de periode 1909 tot 1912 vormgegeven door Michel Fokine en was in tal van opzichten grensverleggend te noemen. De bewegingsvormen werden vrijer en kwamen los van het destijds gangbare klassiek-formele. Daarnaast keerde de mannelijke balletdanser prominent terug en individuele dansers werden ineens belangrijker dan het \u2018corps ballet\u2019. Er werden vaak meerdere enkelvoudige thema\u2019s gekozen die vaak niet langer dan \u00e9\u00e9n akte duurden.\nPeriode Nijinski.\nToen Diaghilev zijn pupil minnaar Vaslav Nijinski begon te stimuleren om ook zelf choreografie\u00ebn te schrijven, leidde dat in 1912 tot een breuk met Fokine. Nijinski debuteerde in datzelfde jaar als choreograaf met de door hemzelf uitgevoerde opzienbarende vertolking van \u2018L'apr\u00e8s-midi d'un faune\u2019, waarbij hij als het ware zweefde over de dansvloer en tot ieders verbazing geen enkele echte sprong maakte. Hij continueerde zijn expressionistische benadering van de dans in nog steeds veel gespeelde en uiterst modern aandoende balletten als \u2018Jeux\u2019 en \u2018Le Sacre du printemps\u2019.\nPeriode Massine.\nNadat Nijinski brak met Diaghilev, aanvankelijk om zijn eigen gezelschap te starten, maar al snel daarna definitief vanwege ernstige psychische problemen, keerde Fokine korte tijd terug. Uiteindelijk wist Diaghilev met Leonide Massine echter een nieuwe jonge Russische danser-choreograaf (en minnaar) te strikken. Het bleek opnieuw een schot in de roos. Massine toonde zich al snel bijzonder begaafd en maakte naam met tal van conceptuele, modernistische vernieuwingen in de dans. Zijn eerste productie, \u2018Parade\u2019 (1917) is de geschiedenis ingegaan als \u201chet moment waarop de avant-garde de doorbraak maakte in de Europese elitecultuur\u201d en de reputatie op ongekende hoogte bracht. Massine werd ook bekend door zijn introductie van elementen van de volksdans in het ballet via kleine patronen in het chorus, individualiteit in de synchroonbewegingen en de zogenaamde karakterdans (\u2018demi-charact\u00e8re\u2019).\nAndere choreografen.\nZoals Diaghilev met veel getrouwen uiteindelijk ruzie kreeg liep ook zijn samenwerking met Massine uiteindelijk stuk. Zijn neus voor talent bleef echter groot en ook in de jaren twintig wist hij opnieuw een aantal jonge Russische choreografen aan zich te binden die later uitgroeiden tot grootheden binnen de balletwereld. De belangrijkste onder hen waren Serge Lifar, Bronislava Nijinska (zus van Vaslav) en George Balanchine. Ook in deze periode was er steeds volop ruimte voor verdere vernieuwing (denk aan Balanchines Le Chant du Rossignol), hoewel er mede onder druk van de niet altijd rooskleurige financi\u00eble situatie ook steeds vaker conservatieve balletten werden gemaakt, om ook dat deel van het publiek te behagen.\nDe dansers.\nDiaghilev engageerde gedurende het bestaan vrijwel uitsluitend Russische balletdansers en \u2013danseressen, die hij veelal wegplukte uit de Peterburgse keizerlijke dansscholen. Voortdurend slaagde hij erin weer nieuwe sterren te presenteren. Misia Sert roemde dan ook niet voor niets \u201czijn gave om het talent in nog niet vol tot ontwikkeling gekomen vroegtijdig te onderkennen\u201d. Diaghilev stond er ook om bekend dat hij zijn dansers stimuleerde tot creatieve inbreng in de choreografie en met name zijn mannelijke sterdansers waren vaak ook meteen zijn belangrijkste choreografen.\nBekende dansers en danseressen van de \u2018Ballets Russes\u2019 waren:\nDe componisten.\nGedurende het hele bestaan van de Ballets Russes huurde Diaghilev vooraanstaande componisten in om stukken te schrijven voor zijn ballet en stond hij ook aan de wieg van enkele van de belangrijkste muzikale premi\u00e8res van de twintigste eeuw. Zijn belangrijkste ontdekking was Igor Stravinsky, wiens carri\u00e8re begon met drie opdrachten van Diaghilev: L'Oiseau de Feu in 1910, P\u00e9trouchka in 1912 en Le Sacre du printemps in 1913, steeds met Nijinski in de hoofdrol, maar met deors en kostuums van respectievelijk Golovin en Bakst, Benois en Roerich. Bij de premi\u00e8re riep \"Le Sacre du printemps\" felle reacties op (niet zozeer door de muziek als wel door Nijinsky's revolutionaire choreografie) en liep zelfs uit op een relletje, maar het vestigde de faam van de \u2018Ballets Russes\u2019 als modern, baanbrekend en vernieuwend, ook op muzikaal gebied. Die naam werd later meermaals bevestigd door het brengen van nieuwe werken van moderne componisten als Debussy, Milhaud, Poulenc, Ravel, Respighi, Satie, Richard Strauss en Prokofiev (van welke laatste Diaghilev als \u2018ontdekker\u2019 geldt). Typerend voor het muzikaal modernisme golden bijvoorbeeld de \u2018concrete\u2019 geluiden (sirenes, geratel van typemachines, pistoolschoten, rammelende melkflessen en een rad van fortuin) die Cocteau toevoegde aan Saties muziek voor \"Parade\".\nDe ontwerpers.\nDe Ballets Russes werden door Diaghilev gezien als een synthese van alle kunsten en was met name vernieuwend op het gebied van decor- en kostuumontwerp. Doorheen het bestaan van de Ballets Russes kwamen daarbij nagenoeg alle modernistische kunststromingen voorbij, van impressionisme en futurisme tot expressionisme, waarin regelmatig ook elementen van de klassieke en primitieve kunst werden ge\u00efntegreerd. De programmering bestond doorgaans uit drie elementen: rococo, roi\u00ebntalisme (zij het Arabisch, Egyptisch of Spaans) en Russische folklore. Dat laatste werd vormgegeven door de kunstenaars van Wereld van de Kunst, aanvankelijk L\u00e9on Bakst, Alexandre Benois, Aleksandr Golovin, Konstantin Korovin, Sergej Soedejkin en Nikolaj Roerich. Vanaf 1913 waren ook Michail Larionov en Natalja Gontsjarova betrokken en vanaf 1920 voegde Aleksandre Sjarvasjidze zich hierbij.\nZeer vaak werd echter ook samengewerkt met niet-Russische ontwerpers. Bijzonder succesvol was bijvoorbeeld de samenwerking van Pablo Picasso met de \u2018Ballets Russes\u2019, met name in \u2018Parade\u2019, met zijn spraakmakende kubistisch decor, bij een verhaallijn door Jean Cocteau. Voor het kostuumontwerp werd in de jaren twintig door Diaghilev ook Coco Chanel ingezet.\nHet einde van de Ballets Russes.\nDe \u2018Ballets Russes\u2019 werd gedurende haar bestaan veelvuldig geplaagd door kleine en grote conflicten, vooral rondom Diaghilev, alsook door financi\u00eble problemen. In de jaren twintig werden deze negatieve randaspecten geleidelijk sterker, maar ook in creatieve zin had men moeite om het hoge niveau te kunnen handhaven. Het bleek steeds moeilijker om te blijven verrassen en om voldoende optredens en inkomsten te kunnen genereren werd steeds vaker een toevlucht gezocht tot het conservatievere repertoire, onder andere in het vorstendom Monaco, waar de prins het gezelschap met regelmaat engageerde.\nToen Diaghilev eind 1929 relatief plotseling, na een kort ziekbed, te Veneti\u00eb overleed, bevonden de \u2018Ballets Russes\u2019 zich artistiek en financieel eigenlijk al in een relatieve impasse en werd het gezelschap opgeheven en al het eigendom geveild om de enorme schulden te delgen. Kort daarna kreeg het een opvolger in de \u2018Ballet Russe de Monte Carlo\u2019. Dit gezelschap werd in 1933 opgericht door Ren\u00e9 Blum, directeur van de opera van Monte Carlo, en de Russische \"\u00e9migr\u00e9\" kolonel Vassily de Basil. Diverse leden van de \u2018Ballets Russes\u2019 vonden er onderdak, onder wie Massine, Lifar en Danilova. Ook het \u2018Ballet Russe de Monte Carlo\u2019 leverde weer nieuwe sterren af, zoals Tamara Toumanova, maar het repertoire werd nooit meer zo vernieuwend als in de tijd van de \u2018Ballets Russes\u2019. Al een jaar later werd het gezelschap gesplitst, na een ruzie tussen de twee eigenaren. Een van de twee helften vestigde zich in 1939 in New York, waar Balanchine de stoot gaf tot modernisering van het Amerikaanse ballet."}
{"id": "5612", "revid": "97", "url": "https://nl.wikipedia.org/wiki?curid=5612", "title": "Igor Stravinsky", "text": "Igor Fjodorovitsj Stravinsky (Russisch: \u0418\u0301\u0433\u043e\u0440\u044c \u0424\u0451\u0434\u043e\u0440\u043e\u0432\u0438\u0447 \u0421\u0442\u0440\u0430\u0432\u0438\u0301\u043d\u0441\u043a\u0438\u0439) (Oranienbaum, 17 juni 1882 \u2013 New York, 6 april 1971) was een van de invloedrijkste componisten van de 20e eeuw, en een centraal figuur uit de modernistische muziek. Naast componist was Stravinsky ook dirigent, vaak van zijn eigen werken. \nDe van geboorte Russische componist verwierf in 1934 de Franse nationaliteit en werd, nadat hij zich eind jaren dertig van de 20e eeuw in de Verenigde Staten had gevestigd, in 1945 tot Amerikaan genaturaliseerd.\nRusland 1882 - 1910.\nMuzikale jeugd.\nIgor Stravinsky werd geboren in de badplaats Oranienbaum aan de Finse Golf, nu Lomonosov, 40 kilometer ten westen van het oude centrum van Sint-Petersburg. Stravinsky's vader was bas bij het Keizerlijke Mariinskitheater in Sint-Petersburg, en in die stad groeide Igor op. Vanaf zijn negende kreeg hij pianolessen van onder andere Leokadija Kasjperova, een leerlinge van Anton Rubinstein, en hij maakte zulke vorderingen dat hij al snel Mendelssohns eerste Pianoconcert kon spelen, alsmede een flink aantal stukken van Muzio Clementi, Mozart, Haydn, Beethoven, Schubert en Schumann. Ondanks zijn aanleg voor muziek wilden zijn ouders niet dat hij een muzikale carri\u00e8re zou volgen en stonden zij er op dat hij naar de Staatsuniversiteit van Sint-Petersburg zou gaan. Daar begon hij, weinig enthousiast, aan een studie strafrecht en rechtsfilosofie. Als rechtenstudent maakte hij in 1902 kennis met de vader van studiegenoot Vladimir, de componist Nikolaj Rimski-Korsakov. Deze was niet onder de indruk van Stravinsky's eerste compositiepogingen. Hij adviseerde hem om niet naar het conservatorium te gaan, maar lessen harmonie en contrapunt te volgen en zijn werk kritisch te laten beoordelen tijdens priv\u00e9lessen. Rimski-Korsakov was bereid hem met raad bij te staan.\nCompositielessen bij Rimski-Korsakov.\nStravinsky's vader overleed in 1902, waarna Igor zijn rechtenstudie steeds meer verwaarloosde. Als gevolg van de Bloedige Zondag van januari 1905 kon hij zijn rechtenexamens niet afleggen; hij is nooit volledig afgestudeerd.\nHet jaar erna liet hij Rimski-Korsakov zijn \"Pianosonate in fis\" zien en horen en begon hij tweemaal per week compositielessen te volgen bij de bekende componist, die voor de jonge Stravinsky een tweede vader werd. Uit de leerperiode bij Rimski-Korsakov dateren de \"Symfonie in Es\", \"Le Faune et la Berg\u00e8re\", de \"Pastorale\", \"Scherzo fantastique\" en schetsen voor \"Le Rossignol\". De \"Feu d'artifice\" die hij ter gelegenheid van het huwelijk van Rimski-Korsakovs dochter toestuurde kwam te laat om beoordeeld te worden: de componist was kort ervoor overleden, op 21 juni 1908. De band met Rimski-Korsakov was sterk en diens dood heeft Stravinsky sterk aangegrepen. Ter nagedachtenis aan zijn leermeester schreef hij de \"Chant fun\u00e8bre\". De partituur van dit werk raakte tijdens de Russische Revolutie zoek, maar werd in 2015 teruggevonden.\nNadat Stravinsky zijn rechtenstudie voltooid had met een soort tussendiploma, trouwde hij met zijn nicht Jekaterina Nossenko. Zij was al op zijn tiende jaar in zijn leven gekomen \"als een lang gewenste zus. We waren elkaar, tot haar dood, buitengewoon na, meer na dan geliefden soms zijn\". Uit dit huwelijk werden Teodor (1907), Ljoedmila (1908), Soelima (1910) en Maria Milena (1914) geboren.\nDiaghilev en 'Ballets russes'.\nEen belangrijke impuls voor Stravinsky was de ontmoeting met Sergej Diaghilev, artistiek leider van de \"Ballets Russes\", die in 1909 een uitvoering van de \"Scherzo fantastique\" en \"Feu d'Artifice\" bijwoonde. Diaghilev nodigde Stravinsky uit om voor \"Les Sylphides\" - een ballet op muziek van Chopin - de orkestraties voor de \"Nocturne in As en Valse Brillante in Es (Stravinsky)\" voor zijn rekening te nemen. Daarnaast vroeg Diaghilev om een orkestratie van Griegs \"Kobold\" uit het ballet \"Le Festin\". De opdrachten van Diaghilev zouden voor Stravinsky definitief de doorbraak betekenen. Voor het seizoen van 1910 wilde Diaghilev muziek voor een ballet gebaseerd op het Russische sprookje \"De Vuurvogel\". De componist Anatoli Ljadov werd aanvankelijk door Diaghilev benaderd, maar hij weigerde door de relatief korte schrijftijd die hem aangeboden werd. Diaghilev gaf de opdracht daarop aan Stravinsky. Maart 1910 was het werk klaar en in mei van dat jaar ging Stravinsky voor het eerst naar Parijs om de repetities van zijn \"L'Oiseau de Feu\" bij te wonen.\nParijs en Clarens 1910-1914.\nIn Parijs maakte hij kennis met \"le tout Paris culturel\": de componisten Claude Debussy, Maurice Ravel, Florent Schmitt, Maurice Delage, Erik Satie, Giacomo Puccini en Manuel de Falla, de actrice Sarah Bernhardt en de auteurs Marcel Proust, Paul Morand, Saint-John Perse en Paul Claudel. Stravinsky haalde zijn gezin in Oestiloeg in Rusland op en nadat zijn vrouw de laatste voorstelling van De Vuurvogel had bijgewoond verbleef de familie Stravinsky in La Baule in Bretagne. Hier schreef Stravinsky de \"Deux po\u00e8mes de Paul Verlaine\", \"Un Grand Sommeil\" en \"La Lune blanche\". Omdat Katerina zwanger was werd besloten niet naar Rusland terug te keren, maar in Zwitserland de geboorte (van hun zoon Soulima) af te wachten.\nDiaghilev had tijdens het balletseizoen om een tweede ballet gevraagd. Stravinsky vertelde hem over een nieuw werk dat hij in gedachten had. Dit ballet zou worden gebaseerd op een heidens ritueel, maar bij Diaghilevs bezoek aan Stravinsky in Lausanne bleek Stravinsky begonnen te zijn aan een geheel andere compositie, een voor piano en orkest. Diaghilev wilde dit werk echter toch als vervanger van het stuk over het heidens ritueel als ballet gebruiken: op 13 juni 1911 ging \"Petroesjka\" in het Th\u00e9\u00e2tre du Ch\u00e2telet in premi\u00e8re. Omdat het balletseizoen dat jaar kort was en de Ballets Russes tijdens hun optreden in Londen zijn werken toch niet zouden uitvoeren (t\u00e9 modern voor het Britse publiek dacht Diaghilev), keerde Stravinsky terug naar zijn huis in Ustilug in Rusland. Hij was van plan om zijn werk over het heidens ritueel te componeren. In Ustilug kreeg dit werk, \"Le Sacre du printemps\" (\"\u0412\u0435\u0441\u043d\u0430 \u0441\u0432\u044f\u0449\u0435\u043d\u043d\u0430\u044f\" of \"De Lentewijding\"), zijn vorm. Tussendoor componeerde hij ook nog de \"Deux po\u00e9sies de Konstantin Balmont\" en \"Zvezdoliki\" voor mannenkoor en orkest. Allerlei problemen verhinderden de premi\u00e8re van de Sacre. Hierdoor werd de premi\u00e8re uitgesteld tot 1913. Deze ontwikkelingen gaven Stravinsky meer tijd te werken aan de orkestratie. In 1912 vestigde hij zich met zijn familie weer in Zwitserland in Clarens aan het Meer van Gen\u00e8ve.\nOntmoeting met Sch\u00f6nberg, Berg en Webern.\nTijdens een bezoek aan Berlijn voor een voorstelling van \"Petrouchka\" ontmoette hij een aantal malen Arnold Sch\u00f6nberg en zag hij bovendien een uitvoering van diens \"Pierrot Lunaire\", een werk waar hij niet in eerste instantie van onder de indruk was, maar waarvan Stravinsky het grote belang veel later inzag. Ook ontmoette hij daar de Sch\u00f6nberg-leerlingen Alban Berg en Anton Webern, een gebeurtenis die hij zich later niet kon, of \u2013 misschien veelbetekenend \u2013 wilde herinneren. \"Mijn Eerste en Laatste Avondmaal met de hypostatische drie\u00ebenheid van de twintigste-eeuwse muziek\" (\"Dialogues\"), zoals hij de ontmoeting spottend verwoordde. Het is nooit tot een vriendschap gekomen tussen de twee componisten-giganten van de 20e eeuw - Stravinsky en Sch\u00f6nberg - hoewel beide heren later zelfs in Los Angeles woonden. Het dedain was wederzijds: de een deed de ander af als een van die componisten die niet voor nu schrijven, maar angstvallig proberen de muziek van de toekomst te ontdekken (Stravinsky verwijst hierin impliciet naar Sch\u00f6nberg in een interview), de ander sprak spottend over \"Modernsky\" (Sch\u00f6nberg over Stravinsky in zijn koorwerk \"Vielseitigkeit\").\nLe Sacre du printemps.\nTerwijl de repetities voor \"Le Sacre du printemps\" in volle gang waren, voltooide Stravinsky terug in Clarens de orkestratie van het stuk; het werk was op 8 maart 1913 af. Op verzoek van Diaghilev om Modest Moessorgski's \"Chovansjtsjina\" voor uitvoering geschikt te maken stelde Stravinsky voor ook Ravel hiervoor in te schakelen. Tijdens Ravels verblijf in Clarens liet Stravinsky hem zijn \"Trois Po\u00e9sies de la Lyrique Japonaise\" zien en Ravel componeerde er en speelde voor Stravinsky de eerste twee van diens \"Trois po\u00e8mes de St\u00e9phane Mallarm\u00e9\". \"Le Sacre du printemps\" ging op 29 mei 1913 in het Th\u00e9\u00e2tre des Champs-\u00c9lys\u00e9es in Parijs in premi\u00e8re. De premi\u00e8re, gedirigeerd door Pierre Monteux, verliep tumultueus en het lawaai van het publiek schijnt de muziek te hebben overstemd \u2013 opmerkelijk bij een toch allesbehalve rustig werk. De kritiek sprak van \"Le massacre du tympan\" (De slachting van het trommelvlies). Toch had de derde uitvoering van \"Le Sacre du printemps\" al succes. Een jaar later werd de naam van de componist in Parijs na een uitvoering al vol bewondering gescandeerd. \"Le Sacre du printemps\" is altijd een van de populairste werken gebleven in Stravinsky's oeuvre.\nKort na de premi\u00e8re kreeg Stravinsky tyfeuze koorts en was hij noodgedwongen zes weken aan zijn bed gekluisterd. Na het herstel keerde hij vanuit Frankrijk terug naar Ustilug waar hij, zich nog niet sterk genoeg voelend voor een groot werk, begon aan het componeren van \"Trois petites chansons \u2013 Souvenir de mon enfance\". Eerder dat jaar had hij het verzoek van een Moskous theater ontvangen om zijn opera \"De Nachtegaal\" gereed te maken voor opvoering. Stravinsky had slechts de eerste acte voltooid in 1909 en sindsdien niet meer naar het werk omgekeken, maar zijn voorstel om die acte als een zelfstandig stuk op te voeren werd door de opdrachtgevers afgewezen. Stravinsky ging in Clarens aan het werk. Het Moskouse theater ging echter failliet en Diaghilev stelde toen voor het werk door de 'Ballets Russes' te laten uitvoeren. Het verschil tussen de eerste acte en de rest bleek zo groot dat men Stravinsky voorstelde de eerste acte om te werken. Dit weigerde hij. Het werk ging op 26 mei 1914 in Parijs in premi\u00e8re. Terug in Zwitserland componeerde Stravinsky de \"Trois pi\u00e8ces voor strijkkwartet\" en \"Pribaoutki\", een viertal liederen voor mannenstem en acht instrumenten.\nZwitserland 1914 - 1920.\nRenard.\nBij het uitbreken van de Eerste Wereldoorlog keerde Stravinsky niet vanuit Zwitserland naar Rusland terug. Hij wijdde zich aan de bestudering van de Russische volkspo\u00ebzie en volksverhalen die hij had verzameld en die hij zou gebruiken voor een aantal nieuwe werken. De winter van 1914-1915 werd in Ch\u00e2teau-d'\u0152x boven Montreux doorgebracht, vooral ten behoeve van het herstel van zijn vrouw die tuberculose had. Daarnaast was zij bevallen van de tweede dochter van het echtpaar, Maria Milena. Naast het componeren van een klein werk voor piano, de \"Trois pi\u00e8ces faciles\", begon Stravinsky in Montreux met het componeren van het ballet \"Les Noces\" . Bovendien schreef hij een duet van een kat en een geit die hij later in \"Renard\" zou opnemen.\nOp uitnodiging van Prinses Edmond de Polignac begon Stravinsky in 1916 in zijn nieuwe woonplaats Morges aan de compositie \"Renard\"; een woeste burlesque over dieren, vergelijkbaar met \"Van den vos Reynaerde\". Het oorspronkelijk in het Russisch geschreven verhaal werd door de Zwitserse auteur Charles-Ferdinand Ramuz in samenwerking met Stravinsky in het Frans vertaald. Dit werk werd onderbroken voor een bezoek aan Madrid om de voorstellingen van Diaghilevs \"Ballets russes\" bij te wonen. Indrukken daar opgedaan (de mechanische piano's, Spaanse zang en dans, gitaarspel) werden bij terugkeer vertaald in een aantal composities: de \"Espa\u00f1ola\" uit de \"Cinq pi\u00e8ces faciles\" voor piano en de \"Etude voor pianola\". In de \"Marche Royale\" uit \"Histoire du Soldat\" verwerkte hij een paso doble die hij gehoord had in Sevilla. \"Renard\" werd afgerond; het ballet met zang ging in 1922 te Parijs in premi\u00e8re.\nLe Rossignol.\nOp Diaghilevs voorstel om \"Le Rossignol\" (De Nachtegaal) in balletvorm te brengen, kwam Stravinsky met het idee om het werk in zijn geheel om te vormen tot een symfonisch gedicht dat voor balletdoeleinden kon worden gebruikt. Diaghilev stemde toe en Stravinsky bewerkte delen van de opera tot \"Le Chant du Rossignol - po\u00e8me symphonique\". Stravinsky voegde zich bij Diaghilev in Rome om tijdens een serie voorstellingen zijn \"L'Oiseau de Feu\" en \"Feu d'Artifice\" te dirigeren. De Russische Revolutie had juist plaatsgevonden en men was nog vol hoop op verandering. Daarom vond men het niet gepast om het galaconcert met het gebruikelijke tsaristische volkslied te beginnen. In plaats daarvan bewerkte Stravinsky het \"Lied van de Wolgaslepers\". Picasso, die Stravinsky in Rome voor het eerst ontmoette, versierde het manuscript en hij maakte er ook het eerste van de drie portretten die hij van Stravinsky zou maken.\nLes Noces.\nNaast voortzettingen van het werk aan \"Les Noces\" na terugkeer uit Rome werd er ook een 'souvenir' aan de \"Cinq pi\u00e8ces faciles\" toegevoegd, de 'Napolitana'. \"Les Noces\" werd in het voorjaar 1917 afgerond maar de instrumentatie pas in 1923. De premi\u00e8re vond plaats in Parijs in hetzelfde jaar.\nDe dood van zijn geliefde kindermeisje zorgde ervoor dat Stravinsky zelf de zorg op zich moest nemen. Samen met de dood van zijn broer Gury aan het front drukten deze gebeurtenissen een zwarte stempel op het jaar 1917. Tevens had hij een toenemend geldtekort. De V.S. en Rusland hadden de Conventie van Bern van 1886 voor auteursrechten niet getekend. Daar Stravinsky nog steeds Russisch burger was liep hij inkomsten mis van de uitvoeringen van zijn werken in de V.S. Het inschakelen van een Amerikaanse redacteur voor zijn gepubliceerde muziek in de jaren twintig en het aannemen van de Franse nationaliteit in 1934 waren later middelen om althans iets aan zijn financi\u00eble situatie te doen.\nHistoire du Soldat.\nEind 1917 waren de \"Cinq pi\u00e8ces faciles\" voltooid, twee delen van de \"Trois histoires pour enfants\", de \"Vier Russische boerenliederen\" en de \"Etude voor pianola\". De oorlog maakte het in 1918 moeilijk om uitvoeringen - zeker op grote schaal - te geven. In samenwerking met Ernest Ansermet en Ramuz ontstond het idee voor een stuk \"om te lezen, te spelen en te dansen\". Dit werd \"Histoire du Soldat\". Ansermet had voor Stravinsky uit Amerika een bundel ragtimes in de vorm van piano-uittreksels en instrumentale partituren meegenomen. Stravinsky zou de ritmische stijl verwerken in de \"Rag-Time\" in \"Histoire du Soldat\". Het stuk ging in Lausanne met succes in premi\u00e8re. Het toonde aan dat Stravinsky in staat was \"het Russische element in zijn muziek achter zich te laten en een meer eclectisch internationaal idioom te omvatten\" (aldus White). Na de \"Geschiedenis van de Soldaat\" (waarvan Martinus Nijhoff de Nederlandse vertaling maakte) verwerkte Stravinsky in nog een ander werk ragtimeritmiek, de \"Rag-Time voor elf instrumenten\". Volgens Stravinsky (Dialogues) is zijn Rag-Time \"een concertportret, een verwerking zoals een foto\" (op de manier zoals Chopins \"Valses\" geen walsen zijn om te dansen, maar portretten van walsen) en de \"Trois pi\u00e8ces voor klarinetsolo\" geen \"improvisaties zijn, maar portretten ervan\".\nBegin 1919 stelde Stravinsky een orkestsuite samen uit \"L'Oiseau de Feu\" (Vuurvogel) en schreef hij een groep van vier liederen uit materiaal uit zijn Russische periode, de \"Quatre chants russes voor zangstem en piano\".\nPulcinella.\nTijdens een ontmoeting tussen Stravinsky en Diaghilev in Parijs wist Diaghilev Stravinsky over te halen om een nieuw werk te baseren op composities van Giovanni Battista Pergolesi. Picasso zou de decor- en kostuumontwerpen maken. Inmiddels is vast komen te staan dat enkele composities die Stravinsky bewerkte voor \"Pulcinella\" niet van Pergolesi zijn maar van tijdgenoten van hem, onder wie de Nederlandse componist Unico Wilhelm van Wassenaer. Diaghilev was allesbehalve tevreden met het resultaat. Hij was geschokt door de Picasso-ontwerpen en teleurgesteld in de muziek. In zijn gesprekken met Robert Craft zei Stravinsky erover dat Diaghilev een strakke, gemani\u00ebreerde orkestratie van iets zoetigs had verwacht en dat hij de satirische toon niet kon waarderen. De premi\u00e8re van het werk in Parijs in 1920 was echter een groot succes, evenals de uitvoering in het Royal Opera House te Covent Garden in Londen een maand later. Stravinsky woonde die laatste uitvoeringen niet bij. Nu de oorlog voorbij was wilde hij zijn vertrek uit Zwitserland regelen en in een van de belangrijke muzikale centra van Europa gaan wonen.\nFrankrijk 1920 - 1939.\nHet verblijf in Frankrijk begon in 1920 met een vakantie in Carantec in Bretagne. Daar zette Stravinsky zich aan de compositie van een strijkkwartet, het \"Concertino voor strijkkwartet\" (1920; W47) en een koraal voor piano voor \"La Revue Musicale\". Dit laatste werk werd later bewerkt en ge\u00efntegreerd in de \"Symphonies d'instruments \u00e0 vent \u00e0 la m\u00e9moire de Claude Debussy\" (1920; W48). Stravinsky had grote sympathie voor zijn oudere collega, een sympathie die wederzijds leek te zijn. Claude Debussy had in 1915 het derde deel van zijn werk voor twee piano's \"En blanc et noir\" aan hem ('\u00c0 mon ami Igor Stravinsky') opgedragen. Brieven aan vrienden die na Debussy's dood werden gepubliceerd lieten echter een zeer kritische houding zien ten opzichte van Stravinsky's werk.\nPas in 1934 (na zijn naturalisatie tot Frans staatsburger) zouden de Stravinsky's zich permanent vestigen in Parijs. De eerste tien jaar in Frankrijk woonde de familie in Anglet bij Biarritz, Nice en Voreppe bij Grenoble. V\u00f3\u00f3r het verblijf in Anglet verbleven de Stravinsky's gedurende de herfst en de winter van 1920 in het huis van Gabrielle 'Coco' Chanel in Parijs, en daar werd het werk aan het \"Concertino\" en de \"Symphonies\" voortgezet. Stravinsky componeerde er ook \"Les cinq doigts\" (W49), een achttal gemakkelijke pianostukken. De Russische dirigent Serge Koussevitzky voerde, in aanwezigheid van Stravinsky, de \"Symphonies\" voor het eerst uit in Londen in 1921.\nTerug in Anglet voltooide Stravinsky aan het einde van de zomer van 1921 de virtuoze pianotranscriptie van drie delen uit Petroesjka, de Trois mouvements de P\u00e9trouchka. Na verhuizing naar Biarritz werd een begin gemaakt met een nieuw operaproject, resultaat van zowel Diaghilevs als Stravinsky's bewondering voor Aleksandr Poesjkin. Boris Kochno, dichter, danser en geliefde van Diaghilev, schreef, op basis van Poesjkins \"Het huisje in Kolomna\", het libretto voor \"Mavra\" (W50), een opera buffa in \u00e9\u00e9n akte. Hoewel de eerste uitvoering met grote zorg was omkleed, bleef een positieve reactie van het publiek uit. Geplakt tussen Petroesjka en de Sacre viel het intieme kamerstuk weg; maar vooral was het publiek gedesillusioneerd omdat ze niet een voortzetting kreeg van wat het van Stravinsky kende. Het publiek was gewend geraakt om Stravinsky als een revolutionair te beschouwen van wie men niet minder dan weer een werk verwachtte dat 'sensationeel' was, zou Theodore, Stravinsky's oudste zoon, later naar aanleiding van deze premi\u00e8re zeggen (White).\nBiarritz.\nIn Biarritz begon Stravinsky aan een instrumentale sonate dat het Octet (1924; W51) voor acht blazers zou worden, die mei 1923 werd voltooid en eind '23 in premi\u00e8re ging. In 1923 ging ook \"Les Noces\" met succes in premi\u00e8re met Marcelle Meyer, Georges Auric, Francis Poulenc en Vittorio Rieti als pianisten in het orkest. Het \"Octet\" werd voor het eerst in oktober 1923 uitgevoerd tijdens een van de Koussevitzky-concerten in Parijs en het was de eerste keer dat Stravinsky zelf een werk ten doop hield. Het \"Octet\" bestaat uit drie delen: \"Sinfonia\", \"Tema con Variazioni\" en \"Finale\". Koussevitzky was zo tevreden met het succes van het \"Octet\", dat hij Stravinsky om een nieuw werk vroeg. Stravinsky's voorstel om een pianoconcert te schrijven deed Koussevitzky op zijn beurt voorstellen dat de componist het dan het zelf het best zou uitvoeren. Het Concert voor piano en blaasinstrumenten (W52) dat Stravinsky schreef, werd eerst in een priv\u00e9concert uitgevoerd. Na de premi\u00e8re in Parijs ging Stravinsky op tournee als solist in zijn eigen concert, beginnend in januari 1924 in Antwerpen en Brussel. Een tournee in de VS volgde en twee nieuwe composities, de \"Sonate\" (W53) en de \"Serenade\" in A (W54) voor piano, waarbij de laatste zo was gecomponeerd dat elk van de vier delen op \u00e9\u00e9n kant van een 78 toerenplaat paste.\nSamenwerking met Jean Cocteau.\nIn het najaar van 1925 nam Stravinsky het besluit een opera-oratorium te componeren naar Sophocles en op een Latijnse tekst. Jean Cocteau zou het libretto schrijven met een vertaling in het Latijn van de latere kardinaal Jean Dani\u00e9lou. Stravinsky ging intussen weer op tournee, waarbij hij in 1926 Rotterdam, Amsterdam en Haarlem aandeed. Een tussenstop in Padua, waar een processie werd gehouden, inspireerde hem tot zijn eerste religieuze werk, het \"Pater Noster\" (W55). De rest van het jaar en begin 1927 werd gewerkt aan zijn nieuwe opera-oratorium, \"Oedipus Rex\" (W56). De ontvangst bij publiek en critici was koel. En weer waren er de vergelijkingen, tot ergernis van Stravinsky, met de muziek van de vroegere balletten.\nEerste Amerikaanse compositieopdrachten.\nHetzelfde jaar kreeg Stravinsky van een Amerikaanse mecenas, Mrs. Elizabeth Sprague Coolidge, de opdracht voor een ballet met een lengte van ongeveer dertig minuten, bestemd voor uitvoering in de Library of Congress in 1928. De opdracht gaf hem de kans om zijn voornemen uit te voeren om een ballet te componeren gebaseerd op episodes uit de Griekse mythologie. Als thema koos hij Apollo, leider van de muzen. Het ballet zou een strak klassiek karakter krijgen, met een instrumentatie van uitsluitend strijkers. In de zomer van 1927 schreef Stravinsky in Echarvines aan het Meer van Annecy aan zijn ballet \"Apollo\" (W57; Stravinsky gaf later de voorkeur aan \"Apollo\" boven de oorspronkelijke titel \"Apollon musag\u00e8te\"). Apollo ging in april 1928 in premi\u00e8re. Terwijl hij werkte aan dit ballet ontving Stravinsky een andere opdracht. Ida Rubinstein wilde eveneens een ballet voor haar nieuwe balletgezelschap. Diaghilev had echter de eerste rechten op uitvoering van \"Apollo\". Na de premi\u00e8re van \"Apollo\" ging Stravinsky voor Rubinstein in Echarvines aan het werk aan wat \"Le Baiser de la F\u00e9e\" (W58) zou worden en dat eind november 1928 voor het eerst in Parijs werd uitgevoerd. Hetzelfde jaar bracht bovendien het begin aan een nieuwe compositie voor piano en orkest, het \"Capriccio\" (W59), dat hij speciaal componeerde voor het nieuwe orkest van Ansermet, het \"Orchestre Symphonique de Paris\", en waarvoor hij zelf de solist zou zijn.\nTijdens zijn werk aan \"Le Baiser de la F\u00e9e\" bereikte Stravinsky het bericht van Diaghilevs dood. Het raakte hem diep, ondanks dat de twee kunstenaars uit elkaar gegroeid waren. Bij een hele reeks grote werken was er de betrokkenheid van Diaghilev geweest en die werken waren bovendien alle in Frankrijk in premi\u00e8re gegaan. Het enige werk dat voor Stravinsky's verdere verblijf na Diaghilevs dood nog in Frankrijk in premi\u00e8re ging was \"Persephone\" (W64), een tweede ballet waarvoor Ida Rubinstein de opdracht had gegeven. Stravinsky's werk kreeg steeds vaker een kritisch onthaal in Frankrijk; de belangstelling voor zijn werk in de VS daarentegen nam juist toe.\nUit de VS kreeg Stravinsky de opdracht voor een symfonisch werk ter gelegenheid van het vijftigjarig bestaan van het \"Boston Symphony Orchestra\". Stravinsky onderbrak het werk aan zijn compositie, de \"Psalmensymfonie\", telkens voor concerttournees, waarbij hij of solist of dirigent was. Na deze symfonie resulteerde een ontmoeting tussen Stravinsky en de violist Samuel Dushkin in het componeren van een vioolconcert. De samenwerking tussen de componist en de violist bleek succesvol; ook het werk bleek, ondanks de niet altijd even positieve kritieken, een succes wat betreft concertuitvoeringen. Stravinsky en Dushkin voerden het \"Concert voor viool en orkest\" (W61) in heel Europa uit. Stravinsky realiseerde zich tijdens de tournee, dat een succesvolle uitvoering sterk afhankelijk is van de kwaliteit van het orkest. Hij besloot een recitaltournee met Dushkin te ondernemen met een repertoire voor viool en piano. Hierdoor konden ze plaatsen bezoeken die niet gezegend waren met een kwalitatief goed orkest.\nSamenwerking met Andr\u00e9 Gide.\nVoor dit doel werd het \"Duo Concertant\" (W62) gecomponeerd. Het programma werd uitgebreid met arrangementen: een \"Suite Italienne\" op basis van Pulcinella en een \"Divertimento\" (W58A) gebaseerd op \"Le Baiser de la F\u00e9e\". Een reeks kortere transcripties zorgde voor verdere aanvulling: een versie van de \"Pastorale\", twee stukken (\"Scherzo\" en \"Wiegenlied\") uit \"L'Oiseau de Feu\", de \"Russische dans\" uit \"Petroesjka\" en twee delen \u2013 \"de Chinese Mars\" en het \"Lied van de Nachtegaal\" - uit \"Le Rossignol\". Later werd nog een transcriptie uit \"Mavra\" toegevoegd. Van mei 1933 tot januari 1934 werd Stravinsky in beslag genomen door het werk aan de opdracht van Ida Rubinstein, het melodrama \"Pers\u00e9phone\", op een tekst van Andr\u00e9 Gide.\nFrans staatsburgerschap.\nStravinsky werd op 10 juni 1934 Frans staatsburger. In 1935 bezocht hij voor een tweede maal de VS, samen met Dushkin, voor een uitvoering van eigen werk. Zijn zoon Soulima trad als solist op in het \"Capriccio\", het \"Pianoconcert\" en \"Concert voor twee piano's\" (W66), dat speciaal voor hun tournee gecomponeerd was. Stravinsky bezocht de VS voor een derde maal waarbij zijn nieuwe ballet \"Jeu de Cartes\" (W67) werd uitgevoerd, een opdrachtwerk van het \"American Ballet\". Tijdens dit bezoek kreeg hij de opdracht van het echtpaar Woods Bliss voor het schrijven van een \"concerto grosso\", het \"Concert in Es\" \"Dumbarton Oaks\" (W70), later gevolgd door ook een opdracht voor een symfonie. Maar ook werd tijdens dit bezoek bij hem tbc geconstateerd. Stravinsky's vrouw Catherine en zijn twee dochters waren al opgenomen in het sanatorium van Sancellemoz. Nadia Boulanger dirigeerde de eerste uitvoering van \"Dumbarton Oaks\", omdat Stravinsky zelf te ziek was. In 1938 overleed Stravinsky's dochter Ludmila. Stravinsky begon aan het tweede opdrachtwerk van het echtpaar Woods Bliss, de \"Symfonie in C\". In 1939 stierf zijn vrouw. Na de dood van zijn vrouw bracht Stravinsky zelf vijf maanden door in het sanatorium te Sancellemoz.\nDe dood van zijn vrouw en dochter, het nazi-geweld \u2013 Stravinsky's werk was tot Entartete Musik verklaard - en het uitbreken van de oorlog enerzijds en de belangstelling in de VS voor Stravinsky's werk anderzijds, verklaren zijn vertrek in september 1939 naar New York.\nVerenigde Staten 1939 - 1971.\nTot naturalisatie.\nKort na aankomst in Amerika in september 1939 gaf Stravinsky aan Harvard, in het Frans, lezingen waar hij tijdens zijn laatste verblijf in de VS toe was uitgenodigd. De lezingen, over componeren, stijl en Russische muziek, werden later gebundeld onder de titel \"Po\u00e9tique Musicale\". In januari 1940 arriveerde Vera de Bosset vanuit Genua in New York. Stravinsky had sinds 1921 een verhouding met haar, een situatie die Stravinsky's vrouw Catherine als een \"fait accompli\" had aanvaard. In maart 1940 huwde Stravinsky met Vera de Bosset, met wie hij tot zijn dood getrouwd bleef. Het echtpaar vestigde zich in Los Angeles en vroeg in augustus 1940 de Amerikaanse nationaliteit aan.\nDe eerste muzikale activiteit was het afronden van de \"Symfonie in C\", die in 1940 in Chicago in premi\u00e8re ging. Voor het \"Ballet Theatre\" in New York maakte Stravinsky een orkestbewerking van de \"pas de deux\" van de \"l'Oiseau Bleu\" en \"Prinses Florine\" uit Pjotr Iljitsj Tsjaikovski's ballet \"Schone Slaapster\" (\"Bluebird\" 1941; WB-VIII). Kort erop kreeg hij van het Werner Janssen Orchestra uit Los Angeles de opdracht voor een orkestwerk. Stravinsky maakte er een ballet zonder thema van met de titel \"Danses Concertantes\" (1941/42; W73).\nLos Angeles betekende ook de zeer directe nabijheid van Hollywood. Na het afslaan van het aanbod om filmmuziek te componeren of gedwongen te worden er in deel te nemen (Walt Disney's \"Fantasia\") schreef hij toch muziek voor de film, filmprojecten die weliswaar niet werden uitgewerkt maar wel uiteindelijk muziek opleverden: \"Four Norwegian Moods\" (1942; W75) en \"Scherzo \u00e0 la Russe\" (1944; W78). Andere filmprojecten liepen eveneens op niets uit, maar die met Orson Welles leverde wel het middendeel van \"Ode\" (1943; W76) en die met Franz Werfel het tweede deel van de \"Symfonie in drie delen\" (1942/45; W82). Maar ook op het vlak van ander amusement leverde Stravinsky een muzikaal aandeel: in 1942 componeerde hij voor het circus van het \"Ringling Bros. and Barnum &amp; Bailey Circus\" de \"Circus Polka\" (1942; W74) voor een groep jonge olifanten. Twee jaar later vroeg de muziekuitgever Nathaniel Shilkret een aantal componisten ieder een deel te schrijven voor een werk gebaseerd op het Boek Genesis. Stravinsky leverde zijn aandeel, naast Arnold Sch\u00f6nberg, Darius Milhaud en Mario Castelnuovo-Tedesco, in de vorm van \"Babel\" (1944; W77). Weer volgde een compositie voor het ballet: de \"Sc\u00e8nes de Ballet\" uit 1944 (W79). Onder de indruk van het spel van Woody Herman schreef Stravinsky voor diens jazzband het \"Ebony Concerto\" (1945; W83).\nEind 1945 kreeg Stravinsky de Amerikaanse nationaliteit.\nBoosey and Hawkes: bewerkingen.\nIn 1945 ontmoette Stravinsky Ralph Hawkes van de Britse muziekuitgeverij Boosey and Hawkes. Stravinsky kwam met Boosey and Hawkes overeen dat zij niet alleen alle nieuwe werken van Stravinsky zouden gaan publiceren, maar ook alle werken zouden gaan uitbrengen die eerder door Editions Russe de Musique \u2013 dat wil zeggen van Petroesjka tot Pers\u00e9phone - waren gepubliceerd. Deze overeenkomst gaf Stravinsky de mogelijkheid om een fors aantal van zijn eerdere werken te herzien en te bewerken en daarmee weer het auteursrecht onder zijn hoede te brengen. Petroesjka werd bewerkt voor kleiner orkest, de Symphonies d'instruments \u00e0 vent kreeg een ingrijpende wijziging door een andere instrumentatie, verder werden \"Apollo\", \"Oedipus Rex\", de \"Pulcinella suite\", het \"Divertimento\", het \"Capriccio\", \"Pers\u00e9phone\", het \"Concert voor twee piano's\", \"Le baiser de la F\u00e9e\", het \"Octet\" en \"Le Rossignol\" bewerkt; eenzelfde behandeling ondergingen twee werken die van een andere uitgever waren: het strijkkwartet Concertino werd bewerkt voor een kamermuziekensemble van 12 instrumenten en het a capella werk Russische Boerenliederen kreeg een instrumentale begeleiding. De Balmont-liederen en vier van zijn liederen uit zijn Russische periode kregen een begeleiding voor kamerensemble, de Cing doigts voor piano kreeg een transcriptie voor vijftien instrumenten onder de titel Eight Intrumental Miniatures (W49A).\nStravinsky's eerste nieuwe werk in de VS was het Concert in D voor strijkorkest (W84), in opdracht van Paul Sacher, dat in Bazel in 1947 zijn eerste uitvoering kreeg \u2013 en daar zijn bijnaam ook aan ontleent, het Bazel Concert. Qua muzikaal idioom lag het werk dicht bij 'Dumbarton Oaks'. Dat idioom veranderde ingrijpend met een nieuwe werk. In opdracht van Lincoln Kirstein van de Ballet Society schreef Stravinsky in 1947 in nauwe samenwerking met George Balanchine het ballet Orpheus (W86). Zijn studie van o.a. het werk van 17e-eeuwse componisten als Claudio Monteverdi had een grote invloed op dit werk met een nadrukkelijkere polyfonie en contrapunt. In zijn volgende voltooide compositie, de Mis (1944-1947; W87), werd dit nog verder doorgevoerd.\nThe Rake's Progress.\nStravinsky's financieel zekere situatie door het contract met zijn nieuwe uitgever gaf hem het gevoel dat hij een langere periode kon uittrekken \u2013 uiteindelijk drie jaar \u2013 voor het componeren van een avondvullende opera, zijn eerste werk in het Engels en bovendien zijn eerste avondvullende podiumwerk. Het idee voor het onderwerp voor zijn opera had hij in 1947 al tijdens een bezoek aan het Chicago Art Institute opgedaan: een opera gebaseerd op de gravurenreeks \"The Rake's Progress\" van de 18e-eeuwse schilder en graveur William Hogarth. Stravinsky's buurman en vriend Aldous Huxley adviseerde hem de dichter W.H. Auden te kiezen als librettist. Bij een eerste ontmoeting tussen beide mannen 'klikte' het direct. Auden riep de hulp in van zijn vriend Chester Kallman en maart 1948 werd het complete libretto aan Stravinsky geleverd. Stravinsky werkte ongeveer een jaar per akte aan de opera en toen hij de drie akten in 1951 af had voegde hij er nog een vaudeville kwintet aan toe. De partituur was in april 1951 gereed. Het nieuws dat Stravinsky een grote opera schreef deed operahuizen als de Metropolitan Opera en het Royal Opera House Covent Garden hun best doen om het werk als eerste uitgevoerd te krijgen. \"The Rake's Progress\" (W88) was echter kleinschalig, in de vorm van en gebaseerd op de \"Lorenzo da Ponte\" opera's van Mozart, en meer geschikt voor een klein theater.\nAls onderdeel van het 14e Internationale Festival van Contemporaine Muziek in Veneti\u00eb ging het werk op 11 september 1951 in premi\u00e8re in het Teatro La Fenice, o.l.v. de componist en met Elisabeth Schwarzkopf in de rol van Anne Truelove.\nMet \"The Rake's Progress\" sloot Stravinsky min of meer zijn neoclassicistische periode af die begonnen was met het \"Octet\". In 1947 ontmoette Stravinsky Robert Craft. Deze zou niet alleen zijn assistent en huisvriend worden, maar Craft liet hem ook intensiever kennismaken met het werk van Anton Webern en met seri\u00eble muziek in het algemeen.\nStravinsky de serialist.\nDe verhalen over Robert Crafts invloed op Stravinsky's creatieve proces zijn talrijk en niet alle even positief. Zelf zei Craft over zijn rol in 'Influence or Assistance' (opgenomen in 'Present Perspectives'): \"\u2026zonder mij was Stravinsky niet de kant opgegaan na de \"Rake's Progress\" die hij is opgegaan. Die muziekliefhebbers die liever een andere opera hadden gehad (\u2026), meer pas de deux, en nog eens een aantal concerten zullen het idee hebben dat ze beduveld zijn; anderen, bewonderaars van Abraham and Isaac, van de Variaties en de \"Requiem Canticles\", zullen me danken\". Stravinsky schreef er zelf over in een brief aan de muziekredacteur van de Los Angeles Times in 1970. \"Iedereen die mijn \"Agon\", mijn \"Variaties\", mijn \"Requiem Canticles\" bewondert, is enige dankbaarheid verschuldigd aan de man die mijn creatieve leven deze laatste jaren heeft gesteund\" (brief opgenomen in 'Themes and Conclusions').\nIn de jaren tussen 1952, dus na \"The Rake's Progress\", en 1957 verdiepte Stravinsky zich intensief in het werk van Anton Webern. De composities volgend op \"The Rake's Progress\" vertonen de eerste interesses bij Stravinsky in seri\u00eble technieken. De \"Cantata\" (W89) uit 1951-1952, een werk waaraan hij al begonnen was voor de premi\u00e8re van \"The Rake's Progress\", is een streng contrapunctisch werk, maar proced\u00e9s uit de twaalftoonstechniek worden er al in toegepast. Ook in het \"Septet\" (W90) uit 1952-1953 is er een verbreding naar tonenreeksen, evenals in de \"Three Songs from William Shakespeare\" (W91) uit 1954.\nHet succes van \"The Rake's Progress\" deed de Boston University, verantwoordelijk voor de eerste Amerikaanse productie van het werk, besluiten Stravinsky in 1953 de opdracht te geven voor een nieuwe opera. Dylan Thomas zou het libretto schrijven voor de opera. Voor het echter zo ver kwam overleed de dichter en de diep geroerde Stravinsky schreef in 1954 een tombeau voor hem, de elegie \"In Memoriam Dylan Thomas\" (W92).\nTijdens een bezoek aan Veneti\u00eb in 1954 besprak Stravinsky de mogelijkheid om een werk te componeren voor het Internationale Festival van Contemporaine Muziek in Veneti\u00eb. Het resultaat was \"Canticum Sacrum ad Honorem Sancti Marci Nominis\", een cantate opgedragen aan de stad Veneti\u00eb en ter ere van zijn beschermheilige. Omdat het werk slechts 17 minuten duurt besloot Stravinsky een arrangement te maken voor dezelfde bezetting als de \"Canticum Sacrum\" van Bachs kerstkoraal, 'Einige canonische Veraenderungen \u00fcber das Weynacht-Lied: Vom Himmel hoch da komm ich her' (BWV 769a). Deze Chorale Variations (W-B.X) gingen in 1956 samen met de \"Canticum Sacrum\" in Veneti\u00eb in premi\u00e8re.\nHet werk aan \"Agon\" (W95), een opdrachtwerk voor het \"New York City Ballet\" waaraan Stravinsky in 1953 was begonnen, werd na de onderbreking voor \"In Memoriam Dylan Thomas\" en de \"Canticum Sacrum\" voortgezet. De eerste concertuitvoering onder Robert Craft vond op 17 juni 1957 plaats ter gelegenheid van Stravinsky's 75e verjaardag, de eerste balletuitvoering ervan een half jaar later. Net als de \"Canticum Sacrum\" is \"Agon\" een synthese van tonale en seri\u00eble proced\u00e9s.\nIn 1957 vonden veel speciale concerten plaats in verscheidene landen om Stravinsky te eren ter gelegenheid van zijn 75e verjaardag en in de herfst van dat jaar was hij o.a. de gast van vorst Max Egon II. zu F\u00fcrstenberg, beschermheer van de Donaueschinger Musiktage. Ter nagedachtenis aan diens dood schreef Stravinsky later in 1959 het \"Epitaphium\" (W98).\nEen nieuwe opdracht voor het festival in Veneti\u00eb resulteerde in \"Threni\" (1957-1958; W96) voor solisten, koor en orkest. Het werk onderscheidt zich niet alleen van de vorige composities door zijn introverte karakter, maar het is ook het eerste werk dat volledig dodecafonisch is opgezet.\n\"Threni\" werd gevolgd door een compositie voor piano en orkest, de \"Movements\" (W97), een werk dat Stravinsky zelf als een keerpunt beschouwde in zijn latere muziek: een overgang van het algemene canonprincipe naar de proced\u00e9s van de dodecafonie.\nPlannen voor de viering van zijn 80e verjaardag in 1962 waren grootser dan die voor zijn 75e en drie werken kregen hun eerste uitvoering in dat jaar. \"A Sermon, a Narrative and a Prayer\" (W100), in opdracht van Paul Sacher voor het \"Basler Kammerorchester\", was weliswaar al in 1961 afgerond, maar kreeg zijn premi\u00e8re in 1962. CBS gaf de opdracht voor de compositie van \"The Flood\" (W102), een 'musical play' op een tekst van Robert Craft gebaseerd op het boek Genesis. Het werk werd op televisie vertoond net voor Stravinsky's verjaardag. Het derde werk uit 1962 is een a capella werk dat Stravinsky schreef op tekst van T.S. Eliot, Anthem. The dove descending breaks the air (W101). Hoogtepunt in het eerbetoon was voor Stravinsky een ontvangst door president John F. Kennedy op het Witte Huis.'\nIn het jaar van zijn 80e verjaardag kreeg Stravinsky ook de offici\u00eble uitnodiging om de Sovjet-Unie te bezoeken. Stravinsky bracht in 1962 een bezoek van twee weken aan zijn geboorteland.\nIn opdracht van het Isra\u00eblische Festival schreef Stravinsky in 1962 de ballade voor bariton en kamerorkest \"Abraham and Isaac\" (W103), die in 1964 in premi\u00e8re ging. Dat jaar schreef hij op een tekst van W.H. Auden de \"Elegy for J.F.K.\" (W104) naar aanleiding van de moord op John F. Kennedy het najaar ervoor. Ook Stravinsky's volgende composities zijn verbonden met de dood: op de dag van de moord op Kennedy overleed zijn vriend Aldous Huxley die hij eerde met een set variaties voor orkest, de \"Variations\" Aldous Huxley in Memoriam (W106), in 1965 overleed T.S. Eliot naar aanleiding waarvan Stravinsky \"Introitus\" (W107) schreef en in 1965-1966 volgden de \"Requiem Canticles\" (W108). Ernstige gezondheidsproblemen in 1967 verhinderden Stravinsky alle activiteit. In 1968 bewerkte hij nog de pianopartij van twee liederen van Hugo Wolf voor klein orkest. In 1969 verhuisde het echtpaar Stravinsky vanuit Los Angeles naar New York.\nGeloof.\nStravinsky was het grootste deel van zijn leven een devoot Russisch-orthodox. Later kreeg hij belangstelling voor het katholicisme: hij schreef een katholieke mis en had contacten met de katholieke filosoof Jacques Maritain en kardinaal, theoloog en jezu\u00efet Jean Dani\u00e9lou die het libretto voor \"Oidipus Rex\" vertaalde in het Latijn. Stravinsky schreef: \"religieuze muziek zonder religie is altijd vulgair.\"\nOverlijden.\nOp 6 april 1971 overleed Igor Stravinsky in zijn appartement in New York. De uitvaartdienst werd in Veneti\u00eb in de Santi Giovanni e Paolo gehouden. Tijdens de dienst werd Alessandro Scarlatti's \"Requiem Missa Defunctorum\" uitgevoerd, naast drie orgelstukken van Andrea Gabrieli. Van Stravinsky zelf klonken de \"Requiem Canticles\".\nStravinsky werd bijgezet op de begraafplaats op het eiland van San Michele, waar zijn ontdekker Diagilev reeds begraven was. Vera Stravinsky kreeg na overlijden op 17 september 1982 een graf naast haar man. \nCharles Wuorinen schreef na Stravinsky's dood in 1974/1975 \"A Reliquary for Igor Stravinsky\" als eerbetoon, deels gebaseerd en ge\u00efnspireerd op niet afgemaakt werk van Stravinsky zelf.\nStravinsky in Nederland.\nVan Royen beschrijft dat Willem Mengelberg in 1917 reeds zijn concertbezoekers liet kennismaken met \"Feu d'artifice\" en vijf jaar later in 1922 met \"Le Sacre du printemps\". In 1923 voerde Gabriel Piern\u00e9 \"Petroesjka\" uit en nogmaals Willem Mengelberg \"Le Chant du Rossignol\". In 1924 volgde Karl Muck met \"Le Rossignol\" en Pierre Monteux met \"Le Sacre du printemps\". Het Koninklijk Concertgebouworkest begeleidde voor de Wagnervereniging een uitvoering van \"Pulcinella\" en \"Petroesjka\" door \"Les Ballets Russes\", waarschijnlijk in de Stadsschouwburg.\nOp 20 november 1924 trad Stravinsky zelf in Amsterdam als pianosolist op in zijn \"Concert voor piano en blaasinstrumenten\" en op 23 november als dirigent van het \"Lied van de Wolgaslepers\", \"Scherzo fantastique\", \"Chant du P\u00eacheur\" en \"Le Chant du Rossignol\".\nRuim een jaar later, in 1926, verbleef Stravinsky weer in Amsterdam. Het Concertgebouworkest onder leiding van Mengelberg verwelkomde hem met \"Le Sacr\u00e9 du printemps\" en \"L'Oiseau de Feu\". De gast trad als solist op in zijn \"Concert voor piano en blazers\" en hij dirigeerde de \"Suite nr. 1\" en \"Suite nr. 2\" voor klein orkest. Op zaterdagavond 27 februari 1926 werd in de Stadsschouwburg onder auspici\u00ebn van \"De Kring\" \"Histoire du Soldat\" voor het eerst scenisch uitgevoerd met toneel in een vertaling van Martinus Nijhoff. Hieraan werkten leden van het Concertgebouworkest mee met Paul F. Sanders als dirigent. Op 28 februari 's middags en 's avonds dirigeerde Stravinsky zelf voor een enthousiast publiek zijn \"Sacr\u00e9 du Printemps\". Op 24 november 1924 schreef Stravinsky in het gastenboek van het Concertgebouw: 'Un grand salut au Concertgebouw' en maakte hij een tekening van Willem Mengelberg. In de jaren 1924-1939 kwam Stravinsky 19 keer op de programma\u2019s van het Concergebouworkest voor.\nTijdens de Duitse bezetting van Nederland werd zijn muziek in het Concertgebouw niet meer gehoord. Op 10 december 1947 dirigeerde Otto Klemperer, als gastdirigent, Stravinsky\u2019s \"Symfonie in drie delen\". Stravinsky was gast tijdens het Holland Festival in 1952. \"Le Rossignol\" en \"Oedipus Rex\" werden uitgevoerd. Het festival werd geopend met een concert in de Ridderzaal, in aanwezigheid van koningin Juliana. Zij liet zich voorstellen aan de componist en merkte beleefd op dat zij zijn werk bewonderde, waarop Stravinsky onmiddellijk antwoordde met \"En welk van mijn werken bewondert u, majesteit?\" Stravinsky stond in de periode dat Eduard van Beinum dirigeerde 59 keer op de lessenaars van het orkest. Stravinsky maakte zelf drie grammofoonopnames. In de periode Bernard Haitink van 1961-1984 werd Stravinsky 48 keer geafficheerd.\nOp 29 augustus 2008 voerde de \"K\u00f6lner Akademie\" onder leiding van Michael Alexander Willens tijdens het openingsconcert van het Festival Oude Muziek in Utrecht de Sacr\u00e9 du Printemps \"authentiek\" uit, dat wil zeggen gerealiseerd met de middelen en opvatting (instrumenten, tempo-aanduidingen, articulaties) van de premi\u00e8re in 1913.\nOeuvre.\nZie het Oeuvre van Igor Stravinsky voor een volledig overzicht van het werk van Stravinsky."}
{"id": "5613", "revid": "6224", "url": "https://nl.wikipedia.org/wiki?curid=5613", "title": "Cyrus", "text": "Cyrus is de Griekse vorm van de naam van verschillende personen (onder wie twee koningen) uit de Perzische dynastie van de Achaemeniden.\nDe naam \"Cyrus\" is de gelatiniseerde vorm van de Griekse naam / \"Kyros\". Dit is weer de Griekse verbastering van de Perzische naam \"Koerash\" of \"Khurvaush\", hetgeen zoveel als \"op de zon (Khur-) gelijkend (vausj)\" betekent.\nDrie leden van de dynastie van de Achaemeniden heetten Cyrus:\nAndere betekenissen van Cyrus"}
{"id": "5614", "revid": "68298037", "url": "https://nl.wikipedia.org/wiki?curid=5614", "title": "Lijst van missverkiezingen", "text": "Hieronder volgt een lijst van missverkiezingen, waarbij onder \"missverkiezing\" moet worden verstaan een schoonheidswedstrijd tussen een aantal jonge vrouwen waaruit door een jury diegene gekozen wordt die het best aan de criteria van de wedstrijd voldoet."}
{"id": "5615", "revid": "1113842", "url": "https://nl.wikipedia.org/wiki?curid=5615", "title": "Zouten", "text": "Een zout is een samengestelde stof die wordt gevormd door een ionbinding, een chemische binding tussen positieve en negatieve ionen. De positieve ionen zijn de \"kationen\", de negatieve de \"anionen\".\nDeze ionen zijn door elektrostatische aantrekkingskrachten aan elkaar gebonden. Een zout is in vaste aggregatietoestand een kristallijne stof, waarin de positieve en negatieve ionen in een kristalrooster zijn gerangschikt.\nIn het dagelijks taalgebruik wordt de benaming 'zout' gebruikt voor keukenzout (natriumchloride: NaCl).\nSoorten zouten.\nEr worden in de chemie twee soorten zouten onderscheiden:\nBereiding van zouten.\nEen zout kan bereid worden op verschillende manieren:\nIonaire, moleculaire en kristallijne structuur van zouten.\nIn het geval van een zout dat zich in de vaste stoftoestand bevindt, heeft de chemische binding tussen het metaal-kation en het niet-metalig anion allereerst een elektrostatisch karakter. Bij de rangschikking van kleine, 'mono-atomaire' ionen, zoals het natrium-kation en het chloride-anion van natriumchloride (keukenzout) zijn er geen afzonderlijke kation-anion paren (kristallen) aan te wijzen in de vaste stof keukenzout, maar zijn de atomen als ionen op onderling gelijke afstand op elkaar gestapeld. In het kristalrooster van complexe zouten is er wel sprake van losse kristallen. Een voorbeeld van een complex zout is kopersulfaat, waarvan het kristalrooster wordt gevormd door de elektrostatische aantrekking tussen koper(II)-kationen en het oxo-anion sulfaat. Het polyatomische sulfaat heeft, binnen het geladen ion, een moleculaire structuur, die wordt gevormd door de covalente binding tussen een zwavelatoom en vier zuurstofatomen. Een ander voorbeeld van een complex zout met een oxo-anion is natriumorthovanadaat, waarvan het vanadaat-anion wordt gevormd door de covalente binding tussen een vanadiumatoom en eveneens vier zuurstofatomen. De combinatie van elektrostatische en covalente chemische bindingen binnen complexe zouten resulteert in een chemisch zeer stabiele (zeer sterke) kristalstructuur. Bovenstaande leidt tot de volgende, voor zouten kenmerkende, eigenschappen: \nNadere uitwerking.\nMetalen treden in zouten meestal op als kationen, zoals natrium in natriumchloride.\nIn complexe zouten bestaat het anion of het kation uit meer dan een element. Een goed voorbeeld is het sulfaat-ion, dat afkomstig is van zwavelzuur. Magnesiumsulfaat dissocieert in waterige oplossing in zijn samenstellende ionen:\nHoewel zwavel in zouten als natriumsulfide (Na2S) als sulfide-ion S2\u2212 kan voorkomen, treedt het in het sulfaat-ion in zijn hoogste oxidatietoestand (+VI) zuurvormend op. In deze hoge oxidatietoestanden komen atomen in het algemeen alleen omringd door bijvoorbeeld zuurstof in een complex ion voor.\nEr zijn ook metalen die in hun hoogste oxidatietoestand zuurvormende oxiden vormen. Een goed voorbeeld is mangaan dat in zijn +VII-toestand permanganaten vormt zoals kaliumpermanganaat (KMnO4). In dit geval zit er dus een metaalatoom in het anion:\nEr zijn kationen die volledig uit niet-metalen bestaan zoals het guadinium-, ammonium- (NH4+) of het ureaat-ion ((NH3)2CO2+).\nElektrische geleiding.\nHet gehalte aan ionen in een waterige oplossing kan worden gemeten aan de elektrische geleidbaarheid. Omdat puur water, een moleculaire stof, geen elektrische stroom geleidt, draagt het water niet bij aan de geleiding. De positieve en negatieve ionen in de oplossing vormen een elektronenbrug, en het aantal ionen in de oplossing (de concentratie) is een maat voor de geleiding.\nZouten op zichzelf geleiden alleen in een vloeibare aggregatietoestand, dit komt doordat de ionen zich dan vrij kunnen bewegen, als dit niet het geval is (in een vaste aggregatietoestand) treedt er dus ook geen elektrische geleiding op."}
{"id": "5616", "revid": "780746", "url": "https://nl.wikipedia.org/wiki?curid=5616", "title": "Geld", "text": "Het geld is een eenheid om waarde uit te drukken en bestaat enerzijds uit publiek geld voor het chartaal betalingsverkeer en anderzijds uit privaat geld voor het giraal betalingsverkeer. Geld heeft als functie een wettig betaalmiddel te zijn voor het betalen van goederen &amp; diensten en kan door de bevolking worden ingezet als betrouwbaar spaarmiddel.\nHet publiek geld of circulatiegeld is het fysieke geld in omloop en wordt geproduceerd door een munthuis en beveiligde drukkerij in opdracht van een land of gebied. Het wordt vervolgens gedistribueerd door een nationale primaire bank naar secundaire banken. Het fysieke geld met betrekking op bankreserves wordt \"basisgeld\" of \"centralebankgeld\" genoemd en is de geldschepping onder chartale vorm door een centrale bank.\nPrivaat geld is de geldschepping dat door een commerci\u00eble bank wordt gecre\u00eberd in de vorm van gestort geld via leningen. Ook het saldo op de spaarrekening en het betalen met een betaalkaart of creditcard zijn privaat geld. Het \"publiek geld\" speelt een cruciale rol om het privaat geld te kunnen vertrouwen op waarde omdat iedereen weet dat een betaling en spaargeld kan omgezet worden naar hetzelfde bedrag aan centralebankgeld.\nEen belangrijk element is dat cryptovaluta geen geld representeert omdat het niet gedekt wordt met \"centralebankgeld\" en ook niet de belangrijkste drie functies van geld vervullen, zijnde: ruilmiddel, oppotmiddel en rekeneenheid. De centrale banken voelen meer dan ooit dat er nood is aan een digitale euro. Ze zouden de rol van publiek geld als monetair anker op die manier willen veiligstellen en zo het vertrouwen in de munt in stand houden.\nRuilmiddelen.\nAls economisch ruilmiddel onderscheidt geld zich van andere ruilmiddelen doordat het de wederdienst, die aan de ruilpartner verschuldigd is, niet onmiddellijk voldoet, maar op grond van algemene en wettelijke erkenning gebruikt kan worden voor verdere ruiltransacties.\nHoewel vaak wordt gesteld dat geld is ontstaan als 'goederengeld' (Engels: \"commodity money\", Duits: \"Warengeld\" of \"Sachgeld\") werd dit voorafgegaan door kredietsystemen waarbij schulden werden bijgehouden op kleitabletten, kerfstokken of andere methodes. Muntgeld kwam pas rond de zesde eeuw v.Chr. in gebruik. Bijna alle hedendaagse geldsystemen zijn gebaseerd op fiduciair geld. Fiduciair geld heeft geen intrinsieke gebruikswaarde als een fysiek goed; het ontleent zijn waarde louter en alleen aan het vertrouwen dat er goederen en diensten mee gekocht kunnen worden. Meestal (maar niet altijd) is dit vertrouwen gestoeld op het feit dat een overheid dit geld als een wettig betaalmiddel aanduidt, dat wil zeggen dat het geld in kwestie binnen een land aangewezen is als middel voor het vereffenen van schulden. Cryptogeld zoals bitcoin en complementaire geldsystemen zoals LETS vormen hier een uitzondering op; bitcoins en LETS vallen binnen de definitie van fiduciair geld maar zijn niet door enige overheid aangeduid als wettig betaalmiddel.\nDe geldhoeveelheid van een land bestaat uit chartaal geld (bankbiljetten en munten) en giraal geld (de balans in direct opvraagbare tegoeden op betaal- en spaarrekeningen). Deze tegoeden zijn bijna altijd veel groter dan de hoeveelheid chartaal geld. Giraal geld is niet tastbaar en bestaat alleen in de vorm van verschillende bankrecords. Ondanks het feit dat giraal geld niet tastbaar is, voert het nog steeds de basisfuncties van geld uit (aangezien giraal geld algemeen als een vorm van betaling wordt aanvaard).\nDefinitie.\nIn de gangbare definitie is geld ieder goed, materieel of immaterieel, dat de volgende drie functies, vervult:\nHet vervullen van deze drie functies wordt als noodzakelijke en voldoende voorwaarde gehanteerd voor het benoemen van een goed (materieel of immaterieel) als geld in een bepaalde economie. Ieder goed dat de drie functies vervult is dus economisch gezien geld, of het nu goud, zout of papier is. Een goed dat \u00e9\u00e9n, twee of geen van de functies vervult is geen geld.\nOm de drie geldfuncties te vervullen moet een goed aan bepaalde voorwaarden voldoen. Zo mag het niet bederfelijk zijn, omdat anders de oppotfunctie vervalt. Het moet in deelbaar zijn om als effectief ruilmiddel te fungeren bij kleine transacties, terwijl het in duidelijke eenheden moet bestaan om als rekeneenheid dienst te kunnen doen.\nEen vierde functie is die van het \"boetemiddel\": een middel om betalingen aan een overheid mee te voldoen, zoals boetes voor overtredingen of belastingen (boetes waaraan geen overtreding voorafging). Een middel dat deze functie vervult heet ook wel een wettig betaalmiddel. De precieze verhouding tussen geld en wettige betaalmiddelen is omstreden: sommige economen menen dat geld altijd en overal een overheidsschepping is, zodat de functie van wettig betaalmiddel primair is, terwijl anderen betogen dat geld van nature uit de markt voortkomt en dat overheden alleen een secondaire, stabiliserende functie in het geldwezen hebben.\nDe rol van geld.\nDe geldhoeveelheid be\u00efnvloedt de conjunctuur. Zou er bijvoorbeeld te veel geld zijn, dan zouden consumenten meer gaan besteden dan er geproduceerd kan worden. De prijzen stijgen, er treedt inflatie op en de economie raakt oververhit. Het tegenovergestelde is ook mogelijk: als er bijvoorbeeld te weinig geld is, kunnen consumenten te weinig kopen en zal de werkloosheid toenemen: de economie verslechtert en er ontstaat een recessie. Het beleid van de centrale bank om dit tegen te gaan wordt geldpolitiek of monetair beleid genoemd: als de inflatie te veel toeneemt, verhoogt de centrale bank de rentetarieven, zodat de economie 'afkoelt'; als de economie te veel afkoelt, verlaagt de centrale bank de rentetarieven als stimulans.\nGeld is een belangrijk oppotmiddel, maar negatieve rente, vermogensbelasting en inflatie tasten de waarde wel aan.\nGeschiedenis van het geld.\nOorsprong in de ruilhandel?\nIn de economie wordt van oudsher beweerd dat geld is uitgevonden ter vervanging van een ouder systeem van ruilhandel. Het standaardverhaal is dat met de ontwikkeling van de handel, \u00e9\u00e9n goed als betaal-, reken- en oppotmiddel ging fungeren (als \"goederengeld\") en dat dan gaandeweg edelmetalen als goud en zilver algemeen erkend werden als de meest bruikbare vormen van goederengeld. Het krediet zou uitgevonden zijn om het dure en risicovolle verplaatsen van edelmetaal overbodig te maken.\nDeze mythe over de uitvinding van het geld, die teruggaat tot Aristoteles en zijn belangrijkste verkondiger vond in Adam Smith, is in de afgelopen eeuw systematisch ontkracht door archeologisch en antropologisch onderzoek: de ruileconomie\u00ebn die economen bedacht hebben, hebben nooit werkelijk bestaan. De vroegste economie\u00ebn berustten waarschijnlijk op gezamenlijk beheer van middelen in stam- of clanverband of giften, met ruilhandel enkel tussen onverwante groepen. In de moderne economie wordt de mythe van Smith nog wel gepresenteerd, maar nu meestal als een gedachte-experiment over hoe een moderne economie zou gaan fungeren als het geld weggedacht wordt.\nOorsprong in schuld.\nEen alternatieve theorie (onder anderen aangehangen door Keynes) keert die van Smith volledig om en stelt dat geld juist ontstaan is uit krediet en de standaardisering daarvan door de staat. In deze visie is geld altijd een maat van het vertrouwen in het vermogen van een schuldenaar om zijn schuld af te lossen. De ontwikkeling van schuld tot geld verloopt dan als volgt. Eerst wordt een goed door persoon A verruild voor een schuldbekentenis van persoon B, die het goed ontvangt. (De bekentenis kan geschreven zijn of de vorm aannemen van een voorwerp, bijvoorbeeld een kerfstok.) Persoon A kan de schuld op een later moment op B verhalen door de schuldbekentenis terug te geven. Hij kan deze echter ook aan een derde persoon C geven als onderdeel van een verdere transactie, mits C afdoende vertrouwen heeft in B, en zo begint de schuld door de economie te circuleren. Dit verschijnsel is door antropologen ook werkelijk geobserveerd.\nDeze handel op basis van schuldbekentenissen is onpraktisch op grote schaal, omdat het benodigde vertrouwen zich niet uitstrekt voorbij de grenzen van een dorps- of handelsgemeenschap. Schuld wordt pas (fiduciair) geld zodra een centrale partij, een overheid, besluit de schuldbekentenissen te standaardiseren. Als de overheid tegelijk de particuliere eigendom invoert, kan een klasse van handelaren ontstaan (die het bezit opeisen over goederen die ze noch produceren, noch gebruiken) en kan een markt ontstaan.\nDe antropoloog David Graeber meent dat de invoering van geld en markt ook hand in hand gaat met die van de belastingen (aanvankelijk in de vorm van schatplicht). Geld was volgens Graeber, die zich baseert op o.a. de \"Arthashastra\", het middel bij uitstek voor grote rijken om de bevoorrading van hun legers te regelen. Door soldij uit te keren \u00e9n belasting te heffen in geld, wordt de bevolking van een rijk in feite gedwongen om handel met soldaten te drijven. Dit effect is niet alleen in teksten uit de oudheid aangetoond, maar ook in modernere koloniale situaties.\nSchuld en goederengeld.\nHet idee dat geld ontstaan is uit schuld en vertrouwen lijkt in tegenspraak met het feit dat oude vormen van geld wel degelijk goederengeld waren, samengesteld uit edelmetaal. Dit is te verklaren uit de dubbele functie van geld, voor binnenlandse en buitenlandse handel: Romeinse munten, bijvoorbeeld, hadden binnen het Romeinse Rijk steevast een hogere waarde (voortkomend uit hun nominale waarde voor de belastingen) dan buiten het Rijk, waar alleen hun waarde als zilver of goud gold. Hetzelfde principe was in het laatmiddeleeuwse Europa aan het werk: goud- of zilvergeld werd gebruikt voor alle transacties op lange afstand, maar binnen gemeenschappen hadden sommige winkeliers de gewoonte om hun eigen leren of houten muntjes uit te geven.\nGoud en andere edelmetalen.\nGoud is het bekendste voorbeeld van goederengeld. Er kleefden echter nadelen aan goud: de kwaliteit was, hoewel veel constanter dan veel andere soorten goederengeld, niet altijd hetzelfde en bovendien was bij elke transactie een weegschaal nodig om de hoeveelheid goud te bepalen. In de vroegste tijd werd een toetssteen gebruikt om de kwaliteit van het goud te controleren. Alexander de Grote was de eerste die van overheidswege goud muntte, dat wil zeggen een stempel erop aanbracht om kwaliteit en gewicht te garanderen. Vertrouwen in het stempel was nodig: men vertrouwde erop dat het goud inderdaad de waarde heeft die het stempel aangeeft, maar in geval van twijfel kan men natuurlijk zelf het goud controleren.\nHet gebruik van goud als betaalmiddel was erg risicovol. Wanneer een grote betaling gedaan moest worden, dan moesten grote zakken goud van de betaler naar de ontvanger vervoerd worden. Het risico dat zo'n goudtransport overvallen werd was erg groot. Andere chartale betaalmiddelen hadden dit nadeel ook.\nGoud is in de loop van de millennia heel waardevast gebleken: de koopkracht ervan kan in de loop der jaren sterk schommelen (de prijs van goud in 2010 was vier keer zo hoog als die in 2000), maar gemiddeld is goud nog steeds ongeveer even veel waard als toen het duizenden jaren geleden voor het eerst als geld werd gebruikt. Een ander sterk punt van goud is dat het wereldwijd wordt geaccepteerd.\nGouden standaard.\nEen economie waarin munten en biljetten die een bepaalde hoeveelheid fysiek goud vertegenwoordigen als betaalmiddel gebruikt worden is gebaseerd op een gouden standaard.\nEen nadeel van een gouden standaard is dat de beschikbare hoeveelheid geld (en daarmee de waarde per valuta-eenheid) afhankelijk is van de fysieke hoeveelheid goud die beschikbaar is. Als de groei van de economie gelijke tred houdt met de hoeveelheid goud die gedolven wordt dan behoudt het goud zijn waarde, maar als de hoeveelheid gedolven goud de economische groei overtreft is inflatie het gevolg.\nBanken.\nDe oplossing voor het risico dat gepaard ging met goudtransporten kwam met de eerste primitieve banken. Zij bewaarden het goud voor hun klanten en gaven hen een wissel, een ondertekend papier dat in te ruilen was voor goud. Daarmee kon de eigenaar van de wissel betalingen doen. Deze wissels waren veel eenvoudiger en veiliger te vervoeren dan grote zakken met goud. Ook dit systeem was gebaseerd op vertrouwen: men vertrouwt erop dat de bank haar verplichtingen zal nakomen. De praktijk leerde dat, zolang de reputatie van de bank niet geschokt werd, deze biljetten vaak van de ene persoon aan de andere werden overgedragen terwijl de houders ervan zich maar betrekkelijk zelden tot de bank wendden om betaling in goud te krijgen. Deze bankwissels ontwikkelden zich mettertijd tot papiergeld.\nBanken wisten dat ze veel meer waardepapieren, papiergeld, kunnen uitgeven dan ze goud in kas hebben, omdat maar een klein deel van het goud werd opgevraagd. De praktijk heeft geleerd dat banken tot wel tien keer zoveel papiergeld uit kunnen geven dan ze goud in kas hebben. Geven ze meer uit, dan wordt het risico dat er meer goud opgevraagd wordt dan ze in kas hebben te groot. De kasliquiditeit is dan te laag.\nFiduciair geld.\nAangezien gebleken is dat houders van wissels hun bankbiljetten in de praktijk haast nooit omwisselden voor echt goud, zijn de centrale banken in veel landen binnen nauwkeurig gedefinieerde grenzen geld in omloop gaan brengen dat niet volledig gedekt is door de goudvoorraad. Het kan daarbij gaan om munten en bankbiljetten, maar ook om banksaldi. Dit geld, dat zijn waarde niet ontleent aan de hoeveelheid goud die het vertegenwoordigt maar aan het vertrouwen dat men er goederen en diensten mee kan kopen, wordt \"fiduciair geld\" genoemd. Soms spreekt men ook van \"fiatgeld\".\nMet dit fiduciaire geld heeft een centrale bank een middel in handen om de economie te sturen: door erop toe te zien dat de geldhoeveelheid die in omloop is gelijke tred houdt met de omvang van de economie (het totaal aan producten en diensten dat in een land verkocht wordt), kan men ervoor zorgen dat het geld zijn waarde behoudt. Wanneer er te weinig geld in omloop is, komt de economie tot stilstand. Wanneer er te veel geld in omloop is, treedt inflatie of hyperinflatie op.\nBankkapitaal.\nVandaag de dag wordt papiergeld uitsluitend nog gedrukt om transacties mogelijk te maken die niet met behulp van bankkapitaal kunnen worden afgewikkeld. Maar het belang ervan neemt snel af, naarmate steeds meer transacties elektronisch worden afgehandeld.\nBankkapitaal is een al dan niet direct opeisbare vordering die een rekeninghouder heeft op de bank. Zo'n vordering kan door middel van een overschrijving overgedragen worden van de ene rekeninghouder op de andere rekeninghouder.\nHet scheppen van bankkapitaal.\nBankkapitaal wordt door de bank geschapen op het moment dat een klant een lening afsluit. De bank plaatst het uitgeleende bedrag op de balans aan de passiva-zijde en de betalingsverplichting van de lener aan de activa-zijde. Dit is een zuiver boekhoudkundige handeling: de bank leent geen geld uit vanuit een \"geldreservoir\", maar er worden enkel vorderingen en verplichtingen genoteerd op de balans. Er wordt dus geld gecre\u00eberd dat er voor het afsluiten van de lening niet was.\nBankkapitaal wordt dus geschapen door leningen aan te gaan bij een bank. Als alle bankschulden zouden worden afbetaald, zou er vrijwel geen geld meer in omloop zijn (alleen de kleine hoeveelheid chartaal geld). Alle bankschulden zijn rentedragend. Daarom spreken we van rentedragend geld. Een bank kan niet eindeloos veel geld scheppen. Dat zou tot massale inflatie leiden, door een overaanbod aan kapitaal. Bovendien zou de kans bestaan dat een bank onvoldoende contant (chartaal) geld in huis heeft om in alle verzoeken om contant geld te voorzien. Als dat gebeurt, gaat een bank failliet.\nDe hoeveelheid geld die een bank kan scheppen is afhankelijk van de grenzen die de Europese Centrale Bank (ECB) stelt aan de kasliquiditeit. De ECB stuurt op inflatie alleen. De bank kan dus net zoveel geld scheppen als zij mag van de ECB, die zich op haar beurt laat beperken door de inflatoire ontwikkeling van de euro. Dit is hoe de nationale valuta in onze tijd worden geschapen.\nDat de hoeveelheid geld die een bank kan scheppen niet oneindig is blijkt wel uit de problemen die zijn ontstaan in de Verenigde Staten in 2007 op de hypotheekmarkt. Wanneer op grote schaal hypotheken niet meer kunnen worden afgelost, dan geeft dat liquiditeitsproblemen voor de bank.\nCulturele betekenis.\nDe rol die geld in de cultuur inneemt verschilt per regio. In de westerse cultuur heeft geld altijd iets verdachts en kan het als ongepast worden ervaren om transacties tussen bekenden met geld af te handelen. Dit is echter een eigenaardigheid van de kapitalistische maatschappij die in andere gebieden niet opgaat, en is volgens de antropoloog Keith Hart verbonden aan de scheiding die gemaakt wordt tussen de binnenwereld van thuis en de buitenwereld van de markt. De eerste is geassocieerd met gezin, intimiteit, consumptie en onbetaald werk; de tweede, met betaald werk, discipline en vervreemding. Het gebruik van geld in huiselijke situaties, stelt Hart, doorbreekt deze met veel moeite overeind gehouden scheiding. Het demoniseren van geld (\"de wortel van alle kwaad\"), echter, is een vorm van warenfetisjisme, waarin eigenschappen aan geld worden toegeschreven die eigenlijk voortkomen uit maatschappelijke verhoudingen.\nComplementair geld.\nComplementair geld is geld dat door private partijen wordt geschapen. Het circuleert naast het wettige betaalmiddel in een bepaalde sociale of geografische context. Er zijn verschillende manieren om complementair geld te scheppen.\nLETS-geld wordt door alle partijen die deelnemen aan een LETSysteem zelf geschapen en later weer vernietigd. De creatie van LETS-geld gebeurt dus volledig decentraal. Daarentegen is de registratie van transacties wel gecentraliseerd. De creatie van LETS-geld is gebaseerd op de belofte om later een wederdienst te verrichten aan andere deelnemers van het LETSysteem. Geld dat men zelf cre\u00ebert, zoals LETS-geld, wordt ook \"persoonlijk geld\" genoemd.\nCryptogeld wordt soms als geld gezien, maar soms ook ingedeeld bij overige bezittingen."}
{"id": "5617", "revid": "1089969", "url": "https://nl.wikipedia.org/wiki?curid=5617", "title": "Papier", "text": "Papier is een materiaal waarop kan worden geschreven en getekend en geknutseld en dat kan worden bedrukt door middel van een druktechniek. Het is doorgaans wit gemaakt door een bleekproces van de grondstoffen. Het kan worden gemaakt van plantenvezels onder andere afkomstig van hout, katoen, vlas, of door hergebruik van uit plantenvezels bestaande materialen zoals oude kleding of oud papier. Het woord \"papier\" komt van de \"Cyperus papyrus\", een cypergrassoort die in Egypte langs de Nijl groeit.\nVoor het opslaan, doorgeven en bekijken van teksten en afbeeldingen wordt anno 2022 minder vaak papier gebruikt, door de opkomst van digitale technieken.\nGeschiedenis.\nVoorgeschiedenis.\nVoordat de mensheid het schrift ontwikkeld had, beschilderden mensen de wanden van grotten. Later schreven ze op andere materialen, waarvan alleen duurzaam (in de zin van zeer lang meegaand) materiaal overgebleven is: kleitabletten, gedroogde boombast, botten, schelpen en op het schild van een schildpad. Voor korte notities werden vaak potscherven gebruikt. De Romeinen schreven met een kraspen of stilus op wastafeltjes om notities te maken. Dit waren houten bordjes met bijenwas bedekt. Als ze de notitie niet meer nodig hadden werd de waslaag gladgestreken en was weer klaar voor hergebruik.\nIn de Egyptische oudheid gebruikte men papyrus: men sloeg de stengels van riet dat langs de Nijl groeide plat, waardoor er rafels (vezels) ontstonden waar men vervolgens matjes van vlocht; na het drogen werd dit gladgeschuurd en kon men hier op schrijven. In het droge woestijnzand van Egypte zijn nog veel beschreven papyrusrollen (boekrollen van papyrus) bewaard gebleven, in tegenstelling tot in het vochtigere Europa waar vrijwel alle papyrusrollen vergaan zijn in de loop der tijden.\nLater, toen de aanvoer van het steeds duurdere papyrus uit Egypte niet meer voldoende was voor de behoefte aan schrijfmateriaal, schreven de mensen in Europa op het stevigere perkament. Dat werd gemaakt van dierenhuiden. Op dat perkament werd geschreven met een rietpen of bijgesneden ganzenveer. Heel veel perkament is nu nog te zien in musea omdat het, mits goed behandeld, erg lang meegaat. Boeken gemaakt van perkament zijn vaak eeuwen oud en daarom erg kostbaar.\nDe wesp was de eerste papierfabrikant. De wesp bouwt haar nest van een soort karton. Vezels van planten mengt ze met haar speeksel tot een brij. De brij droogt en wordt hard.\nOntstaan in China.\nHet produceren van papier is uitgevonden in China, dat een lange traditie van cellulosehoudende schriftdragers had, zoals bamboe, zijde en hout. Het werd met het kompas, buskruit en de drukkunst tot de vier grote uitvindingen gerekend. Hoewel de offici\u00eble geschiedschrijving \"Hu Han Shu\" de uitvinding van papier toeschrijft aan Cai Lun in 105 n.Chr., hebben grafvondsten in de 20e eeuw aangetoond dat men in China v\u00f3\u00f3r onze jaartelling al een soort van papier gebruikte. Uit recente archeologische vondsten in het noordwesten van China is gebleken dat het papier vrijwel zeker al bestond in de Han-dynastie (vanaf 206 v.Chr.). Het papiermaken is er geleidelijk ontstaan. Waarschijnlijk heeft Cai Lun de techniek alleen geperfectioneerd of gecommercialiseerd. De Chinezen gebruikten diverse plantenvezels, zoals rijst, stro, hennep, bamboe, rotan en zeewier, maar vooral moerbeibast.\nOvername door de Arabieren.\nEeuwenlang bewaarden de Chinezen hun geheim. De twee kernelementen \u2013 de waterige pulp met cellulosevezels en de schermmal \u2013 werden in het midden van de 8e eeuw in het Centraal-Aziatische Samarkand doorgegeven aan de Arabieren. Een geschiedschrijving verbindt dit aan de Slag om Talas in 751, waar Chinese papiermakers krijgsgevangen zouden zijn gemaakt, maar het kan ook gebeurd zijn door langdurig contact op de Zijderoute. Het expanderende Arabische Rijk, waar de geletterdheid buitengewoon hoog was, kreeg toen nood aan de technologie. Onder kalief Harun al-Rashid deed Al-Fadl al-Yahya de bureaucratie overstappen van perkament op papier. Dit materiaal verdrong al snel het minder stevige papyrus en het steviger, maar veel duurdere perkament. Een Arabische innovatie was het gebruik van lompen uit linnen, hennep en ook wel katoen, als grondstof.\nDiffusie naar Europa.\nIn de middeleeuwen raakte dit prachtige papier rond 950 ook in christelijk Europa bekend. Kooplieden namen het in hun schepen mee naar Spanje en Itali\u00eb. Deze kooplui gingen aanvankelijk steeds terug naar Arabi\u00eb om opnieuw voorraden papier te kopen. Vermoedelijk hebben ook kruisvaarders de kunst van het papiermaken afgekeken bij papiermolens rond Damascus. Ze noemden deze waar \"charta Damascena\". Ook Egypte had een grote papierindustrie. Vanaf de 11e eeuw introduceerden de Moren het papiermaken in Spanje. Fez had toen al honderden papiermolens. De eerste gedocumenteerde Spaanse molen was in 1056 in X\u00e0tiva. In de 13e eeuw werd Itali\u00eb een productiecentrum van papier, met fabrikanten die het begonnen te watermerken. Een eerste vermelding is er voor 1235 in Genua, maar de befaamde productiecentra bevonden zich in Camerino-Pioraco en Fabriano. De kunst van het papiermaken verspreidde zich gestaag over de rest van Europa. In 1348 was er een molen bij Troyes en in 1390 een in Neurenberg.\nDe eerste vermelding van een papiermolen in de Nederlanden was in 1405 in Hoei. In de noordelijke Nederlanden werd de eerste papiermolen in de buurt van Dordrecht gebouwd na de val van Antwerpen in 1585. Op de Veluwe, waar veel snelstromende beken en sprengen voor de watermolens waren voor de papierfabricage, kwam deze industrie op in de 17e eeuw. Er ontstond een nieuw beroep, dat van de voddenman. Hij kocht in de dorpen en steden lompen op, om ze door te verkopen aan de papiermolens. Bij de toename van de productie en het belang van de drukpersen ontstond een zodanige schaarste aan lompen, dat die door verschillende staten als strategische grondstof werden beschouwd en daarom niet mochten worden uitgevoerd.\nIn de papiermolen werden de lompen gesorteerd. Heel vroeger gebruikten men alleen witte stoffen. Dan maakte men de lompen nat en liet ze rotten. Daarna werden ze in smalle stroken gesneden en in een kuip met water gedaan. Urenlang stampten grote houthamers, aangedreven door waterkracht, de lompen tot kleine vezeltjes die zich vermengden met het water. Dan was de papierpap klaar.\nIn 1680 vond men een machine uit die het maken van papierpap versnelde. Omdat het een Hollandse uitvinding was werd de machine een \"Hollander\" genoemd. In essentie was het een houten trommel bezet met messen op de trommel en messen op de wand waar de trommel doorheen draait. Door de ronddraaiende beweging worden de vezels verkort en/of gefibrilleerd (\"een soort opruwen van de vezelwand\") afhankelijk van de stand van de messen tot elkaar. Hoe fijner de brij hoe gladder het resulterende papier.\nEen vel papier werd geschept. De papiermaker (de schepper) dompelde zijn schepvorm, een houten raamwerk met een bodem van fijn gaas bestaande uit textiel of koperdraad, onder in de kuip met brij. Als hij hem eruit haalde, moest hij hem eerst heel goed schudden zodat de brij over de vorm verdeeld werd. Daarna gaf hij de schepvorm aan de man (de koetser) die het laagje papier \"afkoetste\" op een laag vilt. Door ieder vel op een laag vilt af te koetsen ontstond er een stapel die daarna zwaar geperst werd. De rest van het water stroomde weg. Tot slot werden de vellen aan droogstokken opgehangen om te drogen.\nNa het drogen was het papier nog niet geschikt om bedrukt of beschreven te worden. Het moest eerst belijmd worden. Daartoe werden de vellen in een lijmbad gedompeld en opnieuw gedroogd. Daarna werden de vellen opnieuw geperst en op maat gesneden. Hierna was het papier gereed voor gebruik.\nDe lijm was beenderlijm die in koperen ketels werd gekookt, daarna door een doek gezeefd, vervolgens verdund met water en een oplossing van aluin. Soms werd er een beetje zwavelzuur aan toegevoegd.\nVanaf ongeveer 1800 kwam de colofonium- of \"hars-aluinlijm\" in zwang. Deze werd direct aan het pulpmengsel toegevoegd.\nIn het openluchtmuseum van Arnhem bevindt zich een papiermolen waar dit geschepte papier nog wordt vervaardigd. Ook gebeurt het nog op de Westzaanse papiermolen De Schoolmeester.\nCellulose.\nIn de eerste helft van de 19e eeuw ontstond er een schaarste aan lompen. Daarom zocht men naar nieuwe grondstoffen en er werd ge\u00ebxperimenteerd met espartogras en met stro. Omstreeks 1840 werd door Friedrich Keller ontdekt dat men houtcellulose als papiergrondstof kon aanwenden. Verzuring was een kenmerkend verschijnsel van dit soort papier. Diverse proced\u00e9s werden vervolgens ontwikkeld om de vezels van elkaar los te maken (chemische ontsluiting) en de lignine te verwijderen (houtvrij papier). Achtereenvolgens kende men het sulfietproced\u00e9, het sodaproced\u00e9, en het Kraft- of sulfaatproced\u00e9.\nSinds de 19e eeuw wordt veel papier van hout gemaakt, maar het grootste gedeelte van het papier (ongeveer 70%) wordt tegenwoordig van hergebruikt en ingezameld afvalpapier gemaakt. Hout dat in Europa wordt gebruikt voor de productie van papier en karton is zowel afkomstig van naaldhout als van loofhout. Het overgrote deel komt uit productiebossen en plantages in Scandinavi\u00eb, Zuidwest-Europa en Noord-Amerika. Die bossen worden min of meer duurzaam beheerd. De papierindustrie gebruikt vooral dunningshout - kleine bomen en snoeihout als takken en kleine stammen - en zagerijresten. De dikkere delen van de stammen en de grotere bomen worden gebruikt voor de bouw-, meubel- en verpakkingsindustrie.\nDe bomen kunnen op verschillende manieren worden fijngemalen tot een houtpap en daarna in een grote installatie gekookt. Dan ontstaat er, na toevoeging van enkele chemicali\u00ebn om de lignine tussen de celwanden op te lossen, een brij die voornamelijk uit cellulose bestaat. De brij kan worden gebleekt, totdat er witte pulp (celstof) overblijft. Deze celstof kan direct worden gebruikt indien de papiermachine ge\u00efntegreerd is met de celstoffabriek. Anders worden er balen van geperst die later in de papierfabriek weer worden opgelost om papierbrij te maken voor verdere verwerking.\nEr zijn maar weinig papieren die alleen uit vezels bestaan. Aan papier worden papierhulpstoffen toegevoegd, bijvoorbeeld tot 25% vulstoffen om onder andere de beschrijfbaarheid te verbeteren. De meest gebruikte vulstoffen zijn krijt (calciumcarbonaat) en chinaklei (kaolien). Om de vulstof aan de vezels te doen hechten dient een toegevoegd retentiemiddel. Om papieren minder doorzichtig te maken kan titaandioxide worden toegevoegd aan het papier. Dikwijls wordt nog een opwitter aan het papier toegevoegd zodat het witter wordt. Ten slotte krijgt het papier nog een oppervlaktebehandeling, doorgaans met een zetmeeloplossing of een coating voornamelijk bestaande uit pigmenten en bindmiddel.\nOm papier een kleur te geven worden pigmenten toegevoegd. De meest gebruikte pigmenten zitten in de vulstoffen zoals zinkwit en titaandioxide. Pigmenten worden ook gebruikt om de papiervezels een kleur te geven. De pigmenten worden tijdens het papierproductieproces aan de vezelmassa toegevoegd. Organische pigmenten binden eenvoudiger aan de vezels dan anorganische pigmenten. Een bekend voorbeeld zijn de azopigmenten die worden in het papierproductieproces gebruikt om het papier van een uniforme kleur te voorzien. Ze kunnen zich of aan de vezels of aan de oppervlakte van het papier binden.\nKringlooppapier.\nBij kringlooppapier wordt gebruikt papier (oud papier) met water vermengd en van zijn vervuilingen en inkt ontdaan en tot nieuw papier of karton verwerkt. De productie van kringlooppapier heeft een lagere milieubelasting dan de productie van 'nieuw' papier. De milieubelasting van kringlooppapier wordt bepaald met behulp van het ABCD-systeem.\nMet een nummer wordt op een product het percentage aangegeven dat standaard bij de productie uit iedere categorie wordt gebruikt. Zo wordt een product met daarop '75B/25C' voor 75% van categorie B-papier gemaakt, en voor een kwart van categorie C-papier.\nIn Europa wordt meer dan de helft van al het papier opnieuw gebruikt. Het is daarmee het meest gerecyclede materiaal. Het percentage herbruikte papier ligt in Nederland zelfs nog boven het Europees gemiddelde. In Nederland werd in 2005 tegen de 2,5 miljoen ton papier en karton ingeleverd, dat is ongeveer 75% van het totale verbruik van papier en karton in Nederland.\nPapierfabriek.\nDe papiermolens zijn vervangen door papiermachines die meer dan 100 meter lang kunnen zijn. Die maken het papier niet meer vel voor vel, maar in een continuproces wordt een eindeloze papierbaan tot grote rollen opgerold. De machines produceren vari\u00ebrend van enkele tot wel 2000 meter papier per minuut. Dit gebeurt door de, met veel water verdunde, vezels in een continuproces over een eindeloze band van een geweven kunststof zeefdoek te gieten. Aan het einde van de zeefpartij kan geen water meer worden verwijderd met de aldaar gebruikte methode van onderdruk en gaat de nog natte gevormde papierbaan naar de perspartij. In de perspartij wordt het papier uitgeperst tot ongeveer 50% water en 50% vezels. Om het laatste vocht er uit te halen wordt het papier daarna over grote met stoom verhitte cilinders geleid (dit is het langste deel van de papiermachine). Op het eind van de papiermachine kunnen walsenkoppels ervoor zorgen dat de gewenste gladheid wordt bereikt, waarna het eindresultaat op een grote (jumbo)rol opgerold wordt. Vaak wordt dan de rol, die tonnen kan wegen, in een nabewerking in kortere en smallere rollen gesneden en als zodanig afgeleverd aan de eindverbruiker, meestal een drukkerij of kartonnage fabriek, die dan het papier op gewenst formaat snijdt en verder verwerkt. Een andere nabewerking is het strijken van een coating op het papier, waardoor bijvoorbeeld een glanzende oppervlakte wordt verkregen, zoals bij magazine-papier.\nToepassingen en soorten.\nGrafisch papier.\nSchrijven of drukken wordt gedaan met: houtvrij papier, gestreken papier, fotopapier, rijstpapier en schrijfpapier, met de toepassingen: boek, tijdschrift, krant, kunst, publicatie en envelop. Ook behangpapier valt hieronder.\nPapier voor verpakken.\nPapier voor verpakken betreft kraftpapier, karton en golfkarton. Toepassingen zijn onder andere: inpakpapier, kaftpapier, papieren tassen en dozen.\nHygi\u00ebnisch en sanitair papier.\nHet gaat hierbij om de volgende papiersoorten en toepassingen: toiletpapier, zakdoekjes, papieren handdoek, tissue en vloeipapier.\nSpeciale papieren.\nVeiligheidspapier met de toepassingen: bankbiljet, wissel, cheque (financieel), voucher en toegangskaarten.\nSigarettenpapier is een heel bijzonder papier, want dit moet smaakloos zijn, goed brandbaar en heel licht.\nDaarnaast zijn er nog de volgende speciale papieren: vloeipapier, schuurpapier, filtreerpapier, rijstpapier en lakmoespapier.\nTextiel.\nPapier kan worden verwerkt tot textiel.\nPapier binnen de beeldende kunst.\nBinnen de tekenkunst gebruiken tekenaars al sinds eeuwen papier als ondergrond ('drager') voor hun tekeningen. Het gaat hierbij bijvoorbeeld om zwaar, houtvrij en zuurvrij tekenpapier of om een van de vele soorten aquarelpapier. Beeldende kunstenaars uit andere disciplines kunnen diverse papiersoorten gebruiken voor bijvoorbeeld papier-mach\u00e9, \"pulp-art\", origami en papierarchitectuur. Ook binnen de grafische kunst wordt veelal voor papier als drager van 'de afbeelding' gekozen.\nPapier dat bestand is tegen gummen wordt \"radeervast\" genoemd.\nDigitaal papier.\nEen elektronisch boek (e-book) bestaat al geruime tijd: een klein apparaat waarin je een volledig boek kan downloaden via internet. Ook wordt er elektronisch papier ontwikkeld dat bestaat uit een (flexibele) displays met \"elektronische inkt\"."}
{"id": "5620", "revid": "3914", "url": "https://nl.wikipedia.org/wiki?curid=5620", "title": "Galici\u00eb", "text": ""}
{"id": "5623", "revid": "7583", "url": "https://nl.wikipedia.org/wiki?curid=5623", "title": "1 en 2 Kronieken", "text": "De boeken 1 en 2 Kronieken zijn boeken in de Hebreeuwse Bijbel. Oorspronkelijk vormen zij \u00e9\u00e9n boek dat in de Hebreeuwse indeling van de Tenach hoort bij de \"ketoebiem\" of Geschriften.\nNaamgeving.\nDe traditionele naam van het boek luidt in het Hebreeuws \u05d3\u05b4\u05bc\u05d1\u05b0\u05e8\u05b5\u05d9 \u05d4\u05b2\u05d9\u05b8\u05bc\u05de\u05b4\u05d9\u05dd, \"divr\u00ea h\u01cejj\u0101m\u00eem\", \"woorden/aangelegenheden van de dagen\", een gebruikelijke Hebreeuwse term voor 'annalen' of 'dagboeken'.\nDe splitsing in twee boeken, ter wille van de omvang, vond voor het eerst plaats in de 16e eeuw. Hier kregen ze de naam \"Paralipomenon\", \"wat over gebleven is\", namelijk wat overbleef na 1 en 2 Samuel en 1 en 2 Koningen. In de Vulgaat werd deze naam gehandhaafd. Na de splitsing in twee boeken worden ze in het Hebreeuws aangeduid als \"Diwree-HaJamiem Allef\" en \"Diwree-HaJamiem Beet\".\nIn protestantse kring wordt veelal aan de boeken gerefereerd als Kronieken, met de afkorting \"Kron.\"; een naam die ook in Rooms-katholieke Bijbels gebruikt wordt. De afkorting \"Par.\" wordt vrijwel uitsluitend in de Rooms-katholieke literatuur gebruikt.\nIndeling.\nDe inhoud van de boeken kan in een aantal delen worden gegroepeerd:\nOntstaan en auteur.\nHet is mogelijk dat deze twee boeken oorspronkelijk deel uitmaakten van een groter werk, waar ook de huidige boeken Ezra en Nehemia deel van uitmaakten. Een aanwijzing hiervoor is het einde van 2 Kronieken, waarvan de laatste verzen identiek zijn aan de eerste verzen van het boek Ezra.\nOmdat 2 Kronieken sluit met de terugkeer uit de Babylonische ballingschap, moeten de boeken samengesteld zijn na deze terugkeer. In de Joodse rabbinale traditie wordt Ezra als auteur gezien. De datering zou dan tussen 450 v.Chr. en 435 v.Chr. liggen. Deze opvatting is tot in de 17e eeuw gehandhaafd. Ook in geest, stijl en woordkeus zijn er grote overeenkomsten tussen Kronieken en Ezra.\nHet geslachtsregister van David wordt opgesomd tot het zesde geslacht na Zerubbabel (1 Kronieken 3:19-24). Het bedrag benodigd voor de herbouw van de Joodse tempel wordt uitgedrukt in talenten (\"darics\" in het Hebreeuws), een munt die pas ten tijde van de Perzische overheersing in Isra\u00ebl gangbaar werd. Ook taalkundige kenmerken, zoals het gebruik van Aramees, pleiten voor een latere datering. De meeste moderne theologen komen hierdoor op een datering tussen 300 v.Chr. en 250 v.Chr..\nOmdat de geslachtsregisters tekenen van latere wijzigingen vertonen, het niet waarschijnlijk is dat latere auteurs oude bedragen naar de dan gangbare munten gaan omrekenen, en het doel van het boek beter past in een periode vlak na de terugkeer uit de ballingschap, houden orthodoxe (Rooms-Katholieke) theologen vaak vast aan Ezra of een tijdgenoot als auteur.\nDe bronnen, waaruit de kroniekschrijver zijn werk compileerde, bestonden uit staatskronieken, registers en geslachtstabellen. Hier wordt in het boek aan gerefereerd (1 Kronieken 27:24; 29:29; 2 Kronieken 9:29; 12:15; 13:22; 20:34; 24:27; 26:22; 32:32; 33:18, 19; 27:7; 35:25). Er zijn tussen de Kronieken en de boeken van Samuel en Koningen 40 parallellen te trekken, vaak woordelijk, die aantonen dat de schrijver deze bronnen kende en gebruikte (vergelijk bijvoorbeeld 1 Kronieken 17:18 met 2 Samuel 7:18-20 en 2 Kronieken 19 met 2 Samuel 10).\nThema en boodschap.\nIn hun algemene opzet zijn de boeken eerder didactisch dan historisch. Het hoofddoel van de schrijver lijkt het presenteren van morele en religieuze waarheden te zijn. Religieuze instellingen krijgen soms meer aandacht dan politieke gebeurtenissen.\n\"De geslachtsregisters in de eerste 9 hoofdstukken zijn voor de moderne lezer uitermate saai, maar voor de Joden uit die tijd een belangrijke bron van publieke staatkundige informatie. Ze vormden de basis voor de verdeling van het land, en voor de wijze en taakverdeling van de diensten in de tempel. Immers alleen de Levieten en hun nakomelingen hadden het recht in de tempel te dienen, en hun kwamen ook de eerstelingen van de oogst toe.\"\nHet onderwerp van de Davidische monarchie loopt als rode draad door deze twee boeken. De behandelde koningen zijn uitsluitend die van het zuidelijke koninkrijk, de koningen van het noordelijke tien stammenrijk worden niet vermeld.\nEen tweede rode draad wordt gevormd door de tempel. De verhuizing van de ark van het verbond naar Jeruzalem krijgt hier meer aandacht dan in Koningen. Bij de regering van Salomo wordt verhoudingsgewijs zeer veel ruimte besteed aan de tempelbouw.\nDe nadruk ligt op de koningen die God trouw zijn:\nKoningen die \"doen wat niet goed is in de ogen van de Heer\" krijgen veel minder aandacht, vaak minder dan 1 hoofdstuk. De schrijver versterkt hiermee zijn boodschap: wanneer de mensen God zoeken, zegent hij hen met voorspoed, rijkdom en overwinning. Het verlaten van God valt samen met overheersing en aanvallen van buurvolken.\nRelaties met andere Bijbelboeken.\nKronieken kan niet als samenvatting van Samuel en Koningen beschouwd worden. In vergelijking met Samuel en Koningen laat Kronieken veel onderwerpen weg die elders verhaald worden (2 Samuel 6:20-23; 9; 11; 14-19, etc.) en bevat veel informatie die alleen hier voorkomt (1 Kronieken 12; 22; 23-26; 27; 28; 29, etc.). Twintig volledige hoofdstukken en 24 delen van hoofdstukken met onderwerpen die niet in de beide andere boeken voorkomen. In een aantal gevallen worden onderwerpen meer in detail uitgewerkt, zoals de lijst van Davids helden (1 Kronieken 12:1-37), de verhuizing van de ark van het verbond van Kirjath-Jearim naar de berg Zion (1 Kronieken 13; 15:2-24; 16:4-43; vgl. 2 Samuel 6), Uzzia's huidvraat en de oorzaak hiervan (2 Kronieken 26:16-21; vgl. 2 Koningen 15:5, etc.).\nMen heeft opgemerkt dat het boek vaak recentere namen gebruikt in plaats van namen en uitdrukkingen die in verval geraakt waren. Dit komt vooral tot uiting in nieuwe plaatsnamen, zoals die in de dagen van de schrijver gebruikt werden, zoals Gezer (1 Kronieken 20:4) in plaats van Gob (2 Samuel 21:18).\nEr wordt in het Nieuwe Testament aan deze boeken gerefereerd, maar zonder teksten woordelijk te citeren (Hebree\u00ebn 5:4, vgl 2 Kronieken 26:16; Matte\u00fcs 12:42; 23:35 (vgl. 2 Kronieken 24:21); Lucas 1:5 (vgl. 1 Kronieken 24:10); 11:31,51)."}
{"id": "5624", "revid": "231402", "url": "https://nl.wikipedia.org/wiki?curid=5624", "title": "II Kronieken", "text": ""}
{"id": "5625", "revid": "46715", "url": "https://nl.wikipedia.org/wiki?curid=5625", "title": "Fluoriet", "text": "Het mineraal vloeispaat of fluoriet is calciumfluoride met de molecuulformule CaF2.\nNaam.\nDe namen fluoriet en vloeispaat zijn afgeleid van het Latijnse \"fluere\", dat stromen of vloeien betekent. De naam van het element fluor is daarvan afgeleid. Het verschijnsel fluorescentie is voor het eerst bij fluoriet bestudeerd en is hiernaar genoemd.\nHet mineraal moet niet met veldspaat worden verward, dat een tectosilicaat is.\nEigenschappen.\nFluoriet heeft een kubisch kristalstelsel. De calcium-ionen nemen vlakgecentreerde posities in en de fluoride-ionen bevinden zich in de viervlakken tussen vier calcium-ionen. De ruimtes in de vorm van regelmatige achtvlakken tussen de calcium-ionen blijven leeg.\nIn zuivere vorm is het kleurloos, maar afhankelijk van de sporenelementen, meestal transitiemetalen, die het bevat kan het verschillende kleuren hebben. Sommige specimina zijn amethistachtig, andere groen, geel of blauw en soms zelfs rood. Wanneer het mineraal wordt gekrast of wordt blootgesteld aan ultraviolet licht fluoresceert het vaak. Qua luminescentie is het ook triboluminescent en thermoluminescent. De massadichtheid van fluoriet is 3,13\u00a0kg/l en de hardheid is 4, daar fluoriet het typemineraal voor die hardheid is.\nVoorkomen.\nHet komt vaak in aders voor samen met bariet, kwarts en calciet. Het is een algemeen voorkomend mineraal, vooral in lagen van pneumatolytische oorsprong en het is een primair mineraal in graniet.\nIndustri\u00eble toepassing.\nVloeispaat wordt als vloeimiddel, als flux gebruikt in de productie van staal, in het maken van opalescerend glas, email voor keukengerei. Het is de voornaamste bron voor de productie van difluor F2 en waterstoffluoride HF. Calciumfluoride CaF2 wordt voor lenzen van optische apparatuur gebruikt of voor monsterhouders van spectrometers.\nEr wordt in Derbyshire, in Engeland een mooie blauwgele vorm van fluoriet gevonden, \"Derbyshire Blue John\", van het Franse \"bleu jaune\" voor blauw geel, maar het mineraal is te zacht om als edelsteen te worden gebruikt."}
{"id": "5627", "revid": "179643", "url": "https://nl.wikipedia.org/wiki?curid=5627", "title": "Open Franse tenniskampioenschappen", "text": ""}
{"id": "5628", "revid": "474", "url": "https://nl.wikipedia.org/wiki?curid=5628", "title": "Calciet", "text": "Het mineraal calciet (ook wel \"kalkspaat\") bestaat voornamelijk uit het zout calciumcarbonaat (CaCO3) en is een van de meest voorkomende mineralen in de aardkorst. Calciumcarbonaat ontstaat doordat oplosbare calciumionen in contact komen met CO2 (koolstofdioxide vormt een carbonaation als er een positief ion in een oplossing zit). Calciumcarbonaat is (onder normale atmosferische condities) een slecht oplosbaar zout, waardoor het gevormde CaCO3 neerslaat; dit gaat volgens de volgende reactie:\nCa2+(aq) + CO32\u2212(aq) -\u2192 CaCO3(s) .\nKristaleigenschappen.\nCalciet heeft een trigonaal kristalstelsel en behoort tot de ruimtegroep R-3c. Een zeer zuivere vorm van calciet wordt ook wel \"dubbelspaat\" genoemd vanwege de dubbelbreking van licht in dit mineraal.\nHet heeft een rombo\u00ebdrische structuur en wordt soms als rombo\u00ebdrische prisma's gevonden, maar het komt ook vaak in andere vormen voor, zoals scaleno\u00ebdra, of in vezel-, korrel- of kompakte vorm. De kristalstructuur is in hoofdzaak gevolg van de temperatuur, graad van oververzadiging in de nabije omgeving van het kristal en de CO2-druk. De calcietstructuur is de stabiele modificatie van CaCO3 bij kamertemperatuur. Er is een andere vorm, aragoniet, die bij 743K in calciet overgaat.\nIn zuiver kristallijne vorm is calciet helder, kleurloos doorschijnend, maar door onzuiverheden (zoals van koper of natrium- zouten) kan het allerlei kleuren aannemen, zoals grijs, blauw, violet, groen en zelfs zwart. Vaak is het ook ondoorzichtig wit. Het mineraal kan zowel fosforescentie als fluorescentie vertonen. De hardheid is per definitie 3.\nCalciet is sterk dubbelbrekend. Deze optische eigenschap werd het eerst beschreven door Rasmus Bartholin toen de IJslandse vorm van het mineraal, die uit grote glasheldere rombo\u00ebders bestaat, beschikbaar werd. Christiaan Huygens gaf de eerste verklaring met zijn golftheorie van het licht.\nGeologie.\nCalciet is een algemeen bestanddeel van sedimentaire gesteenten, van aders en in afzettingen in hete bronnen en spelonken in karstgebieden (als druipsteen). Het is het mineraal dat kalksteen vormt en daarmee het meest voorkomende mineraal van biologische oorsprong. Calciet is het hoofdbestanddeel van kalksteen, krijtgesteente en marmer en ook is het een belangrijk bestanddeel van mergel, kalkhoudende zandsteen en kalkschalies.\nCalciet zorgt voor de chemische verwering bij stollings- en metamorfe gesteenten, waardoor er sedimentaire gesteenten ontstaan. Calciet is onder lichte druk oplosbaar in CO2-houdend water. Tijdens het neervallen in de lucht neemt regenwater het gasvormige koolstofdioxide op, waardoor het zuur wordt. Dit zure regenwater is in staat kalk op te lossen. In ondergrondse stromingen kan dit materiaal in oplossing vervoeren tot, na contact met atmosferische druk, CO2 ontsnapt en het calciet neerslaat. Zo worden stalagmieten en stalactieten in grotten gevormd.\nGebruik.\nVroeger werd de doorzichtige IJslandse vorm van calciet, die IJslandspaat werd genoemd, gebruikt voor het vervaardigen van Nicolprisma\u2019s. Sommige onderzoekers veronderstellen dat de Vikingen op zee navigeerden met behulp van kristallen van dit mineraal, waarmee ook bij bewolkt weer de zonnestand nauwkeurig is te bepalen. Tegenwoordig wordt kalksteen vooral in de bouw gebruikt als bouwelement, voor het vervaardigen van kalk en cement, terwijl marmer gebruikt wordt als bouw -en siersteen."}
{"id": "5629", "revid": "31010", "url": "https://nl.wikipedia.org/wiki?curid=5629", "title": "Dubbele breking", "text": "Dubbele breking is het verschijnsel dat een op een materiaal invallende lichtbundel wordt gesplitst in twee bundels die een verschillend pad volgen, in onderling loodrecht gepolariseerde componenten. Dit verschijnsel werd ontdekt door Christiaan Huygens. Dubbele breking is een verschijnsel dat onder meer optreedt bij kristallen van een lagere symmetrie dan kubisch. Een goed voorbeeld daarvan is het mineraal calciet. Materialen die dubbele breking vertonen noemt men \"dubbelbrekend\".\nVerklaring.\nEen mineraal met een relatief lage symmetrie is anisotroop. Dat wil zeggen dat de di\u00eblektrische eigenschappen afhangen van de richting van de elektrische veldsterkte vector E ten opzichte van de voortplantingsrichting. Het verband tussen vector E en de di\u00eblektrische verplaatsing vector D is dan niet meer een scalaire factor, traditioneel aangeduid met \u03b5 (epsilon), maar een tensor van rang 2, die grootte en richting van vector D ten opzichte van vector E bepaalt. De brekingsindex van (transversale) elektromagnetische golven hangt dan dus af van zowel de voortplantingsrichting als van de polarisatierichting. Dit heeft onder andere tot gevolg dat een voortplantingsvector van een golf niet meer loodrecht op een golffront staat. De wet van Snellius gaat dan niet meer op.\nEen lichtbundel die een kristal binnentreedt, wordt daarom zelfs bij loodrechte inval opgesplitst in onderling loodrecht gepolariseerde delen die zich in verschillende richtingen door het kristal voortbewegen met verschillende snelheden. Het verschijnsel werd ontdekt door Rasmus Bartholin.\nDubbele breking treedt ook op in andere anisotrope stoffen, zoals vloeibare kristallen in de nematische fase, maar ook in bepaalde kunststoffen onder mechanische spanning en in oplossingen van polymeren die aan een stroming worden onderworpen.\nVoorbeeld.\nCalciet heeft een drietallige as als hoofdas. In de richting van de hoofdas is de lichtsnelheid in het kristal anders dan loodrecht daarop.\nToepassing.\nDe dubbele breking, die wordt samengevat in diagrammen, wordt gebruikt bij het determineren van mineralen in slijpplaatjes. Het verschil in brekingsindex voor verschillende transversale trillingsrichtingen is vaak de enige bruikbare manier om mineralen van elkaar te kunnen onderscheiden."}
{"id": "5630", "revid": "166195", "url": "https://nl.wikipedia.org/wiki?curid=5630", "title": "Habitus", "text": "Habitus betekent verschijningsvorm en kan verwijzen naar:"}
{"id": "5634", "revid": "1267382", "url": "https://nl.wikipedia.org/wiki?curid=5634", "title": "Meer (watervlakte)", "text": "Een meer is een door land omringde watervlakte, meestal met zoetwater.\nDe meeste meren hebben een of meer voedende en afwaterende rivieren. Veel meren, zoals het Bodenmeer in de Rijn, worden beschouwd als onderdeel van een rivier. Zo'n rivier is echter geen criterium voor een meer; de afwatering kan ook gebeuren door verdamping en de watertoevoer kan ook direct afkomstig zijn van neerslag.\nMeren die geen afwatering hebben, zoals de Kaspische Zee, de Dode Zee en het Great Salt Lake, bevatten vaak zout water. Ze worden om die reden soms niet als meer, maar als zee beschouwd. De eerste twee liggen zelfs beneden zeeniveau en kunnen dus geen natuurlijke afwatering hebben.\nHet Nederlandse IJsselmeer is een uitzondering. Het ligt beneden zeeniveau. De afwatering via de Afsluitdijk geschiedt door spuien bij laagwater.\nDe grootste meren op aarde.\nDeze lijst betreft meren gesorteerd naar oppervlakte. Het Baikalmeer, nummer 8 op de lijst, is qua inhoud het grootste meer.\nDe grootste meren in het Nederlands taalgebied:\nIn andere talen.\nHet Nederlandse woord \"meer\" heeft in andere Europese talen (Duits, Frans, Latijn) een cognaat dat \"zee\" betekent (respectievelijk \"Meer\", \"mer\" en \"mare\"). Andersom betekent het Duitse \"der See\" (mannelijk) \"het meer\". \"Die See\" (vrouwelijk) betekent dan weer \"de zee\", zoals bijvoorbeeld in \"die Nordsee\" en \"die Ostsee\". De vrouwelijke vorm wordt vaker gebruikt in gebieden waar Nederduits gesproken wordt dan daarbuiten.\nMeren in Nederland.\nAlkmaardermeer - Amstelmeer - Bergumermeer - Binnenbedijkte Maas - Braassemermeer - Brandemeer - Brielse Meer - Eemmeer - Esmeer - Fluessen - Giethoornsche Meer - Go\u00ebngarijpsterpoelen - Gooimeer - Grevelingenmeer - Groote Brekken - Groote Gaastmeer - Heegermeer - De Holken - Idskenhuistermeer - IJlsterbrekken - IJsselmeer - Ketelmeer - Koevordermeer - Langweerderwielen - Lauwersmeer - Leekstermeer - Markermeer - Markiezaatsmeer - Morra - Naardermeer - Nieuwe Meer - Noord Aa - Oostvoornse Meer - Oudegaasterbrekken - Paterswoldsemeer - Pikmeer - Ringwiel - Schildmeer - Slotermeer - Sneekermeer - Terhornsterpoelen - Terhornstermeer - Terkaplesterpoelen - Tjeukemeer - Uitgeestermeer - Veerse Meer - Veluwerandmeren - Vlakke Brekken - Zandmeer - Zuidlaardermeer - Zwarte Meer.\nPlassen in Nederland.\nGegraven watervlakten.\nAlba - Ankeveense Plassen - Belterwijde - Bergse Plassen - Beulakerwijde - Botshol - Bovenwijde - Brandemeer - Bussloo - Gaasperplas - Haskerwijd - Henschotermeer - Idzegaasterpoel - Kagerplassen - Kralingse Plas - Langeraarsche Plassen - De Leijen - Loosdrechtse Plassen - Mookerplas - Nannewijd - Nieuwkoopse plassen - Noorder IJplas - Oldambtmeer - Ouderkerkerplas - Reeuwijkse plassen - Rhederlaag - Het Rutbeek - Sloterplas - De Stootersplas -Vinkeveense Plassen - Westeinderplassen - Woldmeer - Zandenplas - Zegerplas - Zevenhuizerplas - Zoetermeerse Plas.\nMeren in Belgi\u00eb.\nSchulensmeer - Meren van de Eau d'Heure (waaronder Plate Taille) - Rauwse Meer - Meer van de Gileppe - Meer van B\u00fctgenbach - Eglegemvijver - Donkmeer - Lac de Warfaaz - Meer van Genval - Meer van Virelles - Kraenepoel - Grand Large - Dikkebusvijver - Zillebekevijver - Bellewaerdevijver.\nMeren elders in Europa.\nBalatonmeer - Bodenmeer - Comomeer - Gardameer - Ladogameer - Lago Maggiore - Loch Ness - M\u00e4larmeer - Meer van Annecy - Meer van Gen\u00e8ve - Meer van Lugano - Meer van Ohrid - Meer van Shkod\u00ebr - Meer van Z\u00fcrich - Neusiedler Meer - Onegameer - P\u00e4ij\u00e4nnemeer - Peipusmeer - Prespameer - Saimaameer - V\u00e4nermeer - V\u00e4ttermeer - Vierwoudstrekenmeer.\nMeren elders in de wereld.\nAralmeer - Baikalmeer - Biwameer - Bovenmeer - Eriemeer - Great Bear Lake - Great Slave Lake - Huronmeer - Meer van Nicaragua - Michiganmeer - Ontariomeer - Sevanmeer - Tanganyikameer - Titicacameer - Tobameer - Tonl\u00e9 Sapmeer - Victoriameer - Vostokmeer - Malawimeer - Winnipegmeer."}
{"id": "5637", "revid": "85810", "url": "https://nl.wikipedia.org/wiki?curid=5637", "title": "Lijst van Miss Belgi\u00eb-winnaressen", "text": ""}
{"id": "5638", "revid": "67155922", "url": "https://nl.wikipedia.org/wiki?curid=5638", "title": "Dierenriem", "text": "De dierenriem of zodiak is een ongeveer 20 graden brede zone aan de hemelbol, waarbinnen de schijnbare banen van de zon, de maan en de planeten verlopen.\nDe beweging van de zon en de voortdurende verandering van de sterrenhemel heeft de mens van oudsher gefascineerd. De sterrenhemel draait iedere dag van oost naar west om een vaste pool. Op het noordelijk halfrond is deze pool op minder dan \u00e9\u00e9n graad van de poolster verwijderd, wat het gemakkelijk maakt om zich te ori\u00ebnteren. De sterren rond de poolster bewegen zich in een concentrische cirkel om haar heen, zodat aan de oostelijke horizon voortdurend nieuwe sterrenbeelden opduiken die in het westen weer ondergaan. Zoals de zon dag en nacht markeert, zo keert ze ook na verloop van een jaar terug op dezelfde plaats aan de sterrenhemel. Op basis van deze waarnemingen werden door verschillende oude beschavingen kalenders opgesteld, waarbij de maan de maanden aangaf en de baan van de zon de periode van een jaar bepaalde. Tot de oudst bekende sterrenbeelden behoren de twaalf van de dierenriem. Aan deze tekens werd een bijzondere betekenis toegekend, omdat zij de achtergrond, het decor vormden waartegen zon, maan en planeten zich schijnbaar voortbewogen. Deze baan, die in werkelijkheid de baan is die de aarde om de zon beschrijft, wordt ecliptica genoemd.\nDe ecliptica.\nDeze ecliptica, de gordel van de dierenriem, ligt scheef op de hemelevenaar, de denkbeeldige lijn van de aarde-equator in het oneindige doorgetrokken. Daardoor vormen die twee vlakken een hoek van 23,5 graden: de 'helling' van de ecliptica. Als gevolg daarvan zijn slechts 2 dagen per jaar dag en nacht even lang tijdens de zogenaamde 'equinoxen': bij het begin van de lente (ca. 21 maart) op 0 graden Ram en bij het begin van de herfst (ca. 23 september) op 0 graden Weegschaal.\nAls startpunt van de dierenriem werd ca. 300 v.Chr. het lentepunt op 0 graden Ram gekozen. Dit is dus het tijdstip (omstreeks 21 maart) waarop de zon in het snijpunt van dierenriem en de hemelevenaar treedt. Iemand die dus zegt 'Ik ben een Ram' is geboren in de maand volgend op 21 maart. Reeds de Griekse astronoom Hipparchus (2e eeuw v.Chr.) had opgemerkt dat het lentepunt stilaan verschoof in 'achterwaartse richting' langs de ecliptica. Hij berekende dat deze verschuiving ongeveer 1 graad per 72 jaar bedroeg. Pas veel later zouden moderne natuurkundigen deze precessie vanuit een beweging van de aarde zelf kunnen verklaren. De aardas staat immers scheef op haar omloopbaan, waardoor ze tijdens haar rotatie een soort 'kegelmantel' beschrijft. Ze \"wiebelt\" als het ware als een \"tol\". Door deze beweging die 25800 jaar duurt voor hetzelfde uitgangspunt weer wordt bereikt, blijft de poolster niet precies in het noorden staan.\nHet probleem van de precessie.\nTerwijl voor de astronomie deze precessie van groot belang is, heeft zij voor de astrologie minder betekenis. Voor haar zijn immers alleen de 'veranderlijke sterren' van belang, de planeten en hoe die zich vanuit de aarde gezien lijken voort te bewegen langs de schijnbare baan van de zon. Binnen de astrologie is het bestaan van de twaalf astrologische tijdperken het gevolg van precessie. Nu het lentepunt (rond 21 maart) zich verplaatst van het sterrenbeeld Vissen naar de Waterman bevinden wij ons astrologisch beschouwd aan het begin van het tijdperk van de Waterman.\nVolgens oude astrologische tradities verdeelde men de weg die de zon aflegde in twaalf parten of tekens met een lengte van 30 graden. In de loop van het jaar beweegt de zon zich dan door alle tekens die voornamelijk levende wezens of dieren voorstellen. Omdat de tekens hoofdzakelijk dieren zijn, werd de strook van sterrenbeelden 'dierenriem' of zodiak genoemd (uit het Grieks: \"zooion\" = levend wezen of dier). Het enige niet-levende wezen uit de dierenriem, de Weegschaal, is pas in latere tijden toegevoegd. Aanvankelijk werden de schalen van de Weegschaal gezien als de klauwen van de Schorpioen.\nGeschiedenis.\nBabylonische astronomie.\nDe verdeling van de ecliptica in zodiakale tekens stamt uit de Babylonische (Chaldeeuwse) astronomie, ca. 2600 jaar geleden, waarschijnlijk 7e eeuw v.Chr. De Babylonische kalender kende hierbij elke maand een bepaalde constellatie toe, beginnend bij de positie van de zon in het lentepunt dat toen nog in Aries lag.\nHellenistische astrologie.\nHellenistische astrologie was een samensmelting van Babylonische en Egyptische astrologie. Het was in het Egypte van de Ptolemae\u00ebn (vanaf 4e eeuw v.Chr.) dat de eerste astrologische horoscopen verschenen. De \"Dendera dierenriem\", een reli\u00ebf daterend uit ca. 50 v.Chr., toont de vroegst bekende uitbeelding van de klassieke dierenriem met de 12 tekens. Astrologie werd bij Grieken en Romeinen \"Chaldeeuwse wijsheid\" genoemd en gebruikt voor divinatie door middel van planeten en sterren.\nIndische zodiak.\nDe Indische zodiak was direct afgeleid uit het Griekse systeem en overgenomen tijdens een periode van intense culturele contacten met Griekenland onder het bewind van de Seleuciden (2e tot 1e eeuw v.Chr.). In de hindoe astrologie worden de tekens 'r\u0101shi' genoemd. Het Indische systeem maakt wel gebruik van de siderische dierenriem, ook al hebben ze met het Europese systeem gemeenschappelijke wortels. De Sanskriet namen van de tekens zijn, op kleine verschillen na, trouwe vertalingen van de Griekse namen. Zo betekent 'dhanus' 'boog', in plaats van 'boogschutter' en 'kumbha' betekent zoiets als 'waterkan' in plaats van 'waterdrager\". De Rig-Veda spreekt over het \"twaalfspakig wiel\" van de hemel.\nChinese zodiak.\nIn China was een onafhankelijk ontstane \"Gele Weg\", die begon met een 'Rat' (te vergelijken met Aquarius) en de 12 constellaties nummerde in tegengestelde richting ten opzichte van de Babylonische.\nZodiak van de Maya's.\nEen Maya fries boven een deur in Chich\u00e9n Itz\u00e1 (Mexico) beeldt minstens 6 dieren uit in een 24-delige serie waarin ook het symbool voor Venus voorkomt: varken, vogel, schildpad, schorpioen, gier, slang. De hele kwestie van een 'Maya-dierenriem' is echter omstreden.\nTekens en sterrenbeelden.\nHet tijdstip waarop de astrologische Zon een nieuw teken binnentreedt (vierde kolom in de tabel) kan van jaar tot jaar verschillen, met afwijkingen van ca. 1 dag.\nDe twaalf symbolen zijn opgenomen in Unicode onder U+2648 t/m U+2653.\nRelatie met de moderne astronomie.\nOngeveer 2000 jaar geleden stond de zon vanaf ongeveer 21 maart inderdaad in het sterrenbeeld Ram, maar door de precessie van de equinoxen schuift het lentepunt 30 graden per 2148 jaar op, waardoor de zon begin 21e eeuw bij de aanvang van de lente in Vissen of volgens sommige astrologen reeds in Waterman staat. Wanneer het lentepunt is opgeschoven naar Waterman, dan luidt dit volgens mundane astrologen het Watermantijdperk (\"the Age of Aquarius\") in. Het precieze moment waarop 30 graden Waterman het lentepunt wordt, kan echter niet precies worden vastgesteld. Dit kan al gebeurd zijn, of evengoed pas binnen honderd jaar of meer het geval zijn.\nDe westerse astrologie houdt vast aan de oorspronkelijke indeling, waarbij de Zon aan het begin van de lente astrologisch in Ram staat. De tekens dragen dus nog steeds de namen van sterrenbeelden die eeuwen geleden in die buurt stonden: Ram, Stier, Tweelingen, enzovoort. Dat dit nu niet meer het geval is, is echter niet zo belangrijk, aangezien de (westerse) astrologie werkt met sectoren (stukjes hemel) waar bepaalde eigenschappen aan toegekend worden, ongeacht welke sterrenbeelden er nu staan.\nMerkwaardig is dat de periodes van de sterrenbeelden van deze zogenaamde westerse astrologie nagenoeg samenvallen (soms \u00e9\u00e9n dag verschillen) met de Indiase kalender.\nDe sterrenbeelden zijn overigens niet allemaal even groot, terwijl de astrologie ervan lijkt uit te gaan dat ieder sterrenbeeld 30 graden van de dierenriem in beslag neemt. De westerse astrologie baseert zich echter eerder op sectoren van 30 graden. Ptolemaeus benoemde die 12 sectoren vanaf het lentepunt, dat toen nog in het astronomische sterrenbeeld Ram lag. Volgens de moderne begrenzingen van de sterrenbeelden is er nog een sterrenbeeld, Slangendrager (\"Ophiuchus\"), dat niet tot de tropische dierenriem behoort, hoewel de ecliptica er wel doorheen loopt. Dat probleem zag Claudius Ptolemaeus in zijn Tetrabiblos ook al, maar hij verkoos om de traditie met de 12 tekens voort te zetten. In de vedische astrologie wordt met de siderische dierenriem gewerkt, met de werkelijke positie van de astronomische sterrenbeelden dus, en die dierenriem telt dan weer 13 sterrenbeelden, met de Slangendrager erbij."}
{"id": "5639", "revid": "46715", "url": "https://nl.wikipedia.org/wiki?curid=5639", "title": "Getal (wiskunde)", "text": "Een getal is de aanduiding van een hoeveelheid. Oorspronkelijk was het begrip getal synoniem met \"aantal\", dus voor de getallen een, twee, drie, enz., maar het heeft een ruimere betekenis gekregen, zodat ook gebroken, negatieve en zelfs complexe getallen als \"getal\" aangemerkt worden.\nEen getal verschilt van een cijfer: cijfers zijn symbolen die gebruikt worden om getallen weer te geven.\nGetallen als begrip zijn taalonafhankelijk. Ook de symbolische voorstelling van getallen in de decimale schrijfwijze is op enige kleinigheden na in de meeste talen hetzelfde. In gesproken taal en geschreven als woord heeft men wel een taalafhankelijke voorstelling van getallen door middel van telwoorden. Voorbeelden van talen waarin de telwoorden een regelmatige naam hebben zijn het Standaardmandarijn en Esperanto.\nDatatypen voor getallen zijn onder meer diverse varianten van integer en zwevendekommagetal.\nGeschiedenis.\nGetallen zijn een prehistorische uitvinding: alle volkeren die het schrift hebben uitgevonden, beschikten vanaf de oudste teksten over een manier om getallen op te schrijven. Uit de prehistorie bestaan materi\u00eble bronnen onder meer in de vorm van kerfstokken. Het zetten van streepjes is de oudst bekende manier om een getal aan te duiden. Het is nog steeds in gebruik, met name in de vorm van turven.\nIn Moravi\u00eb is een 30 000 jaar oud bot van een jonge wolf gevonden met 55 diepe kerven in twee reeksen: een van 25 en een van 30. Binnen elke reeks staan de kerven in groepen van 5. In Afrika is een 35 000 jaar oud kuitbeen van een baviaan gevonden met 29 kerfjes. Het Ishango-beentje, eveneens uit Afrika, lijkt vermenigvuldigingen te bevatten. Het werd oorspronkelijk op 8000 jaar geschat maar die schatting is later herzien tot eveneens 30 000 jaar.\nDe oudste bewaarde documenten met getallen zijn Mesopotamische kleitabletten. De volkeren van Mesopotami\u00eb beschikten over een positioneel systeem, dat wil zeggen dat de waarde van een symbool afhangt van de plaats waar het wordt geschreven - zoals bij ons het cijfer 1 in het getal 100 een grotere waarde heeft dan datzelfde cijfer in het getal 210. Het Mesopotamische positionele systeem was evenwel niet tiendelig zoals het onze, maar zestigdelig. Zij kenden ook breuken, maar hadden geen symbool voor het cijfer 0. Ongeveer in dezelfde periode hadden de oude Egyptenaren een getalstelsel, dat evenwel in verscheidene opzichten minder krachtig was (geen positioneel systeem, en alleen stambreuken).\nDe Mayacultuur uit Midden-Amerika beschikte over een twintigdelig positioneel systeem met inbegrip van een symbool voor 0. Voor zover uit de schaarse bronnen kan worden nagegaan, kenden zij geen breuken. Chinese wiskundigen beschikten al voor de tijd van het Keizerrijk over een tiendelig systeem zoals het onze, waarin na verloop van tijd ook de 0 opduikt (met het hedendaagse symbool). In het belangrijkste werk van de Chinese wiskunde, de \"Negen hoofdstukken over de rekenkunde\", komen breuken voor.\nDe wiskunde in het oude China kende twee afzonderlijke notaties die naast elkaar gebruikt werden, allebei tiendelig. E\u00e9n stelsel hanteerde een multiplicatief systeem met symbolen voor de cijfers 1 tot 9 en andere symbolen voor de machten van 10. Een groot getal werd geschreven als de samenstelling van groepen die telkens uit een cijfer en een macht van 10 bestonden. Het andere stelsel was positioneel en gebruikte twee verschillende reeksen symbolen voor de cijfers 1-9, die dan elkaar afwisselden in een rij om de verschillende posities uit elkaar te houden. Hoewel dit stelsel al in 300 v.Chr. in zwang was, duikt het symbool 0 pas op in een document uit 1247.\nIn de Oud-Griekse, Romeinse en middeleeuwse Europese cultuur werden getallen niet-positioneel genoteerd (zie Romeinse cijfers).\nOud-Griekse wiskundigen zoals Euclides kenden breuken als verhoudingen, maar beschouwden ze niet als op zichzelf staande objecten zoals natuurlijke getallen. Een getal is bij Euclides \"een veelheid samengesteld uit eenheden\", wat impliceert dat zelfs 1 geen echt getal is.\nDe Romeinen gebruikten geen \"talstelsel\", maar hadden een geheel eigen manier om getallen te schrijven, waarin de positie van de tekens (bijna) niet belangrijk was. Zij gebruikten letters als cijfers: I = 1, V = 5, X = 10, L = 50, C = 100, D = 500, M = 1000. De letters worden in combinaties gebruikt, dus 234 = CCXXXIV. Om de getallen in te korten wordt in plaats van 4 maal I een I voor het volgende symbool gezet. Dus IV in plaats van IIII, XL in plaats van XXXX en CM in plaats van DCCCC. Romeinse cijfers worden nog steeds gebruikt op gebouwen om het bouwjaar aan te duiden en om uitgebreide tabellen te ondersteunen.\nDoordat de volgorde bijna onbelangrijk is, was het voor de Romeinen mogelijk om een zin of vers te schrijven, en door alle letters die ook getallen representeren een jaartal te vormen. Zo'n vers wordt carnacioen genoemd.\nDe Romeinse cijfers zijn erg omslachtig om mee te rekenen. Sommen zoals die nu bij ons op school worden geleerd, waren met Romeinse cijfers bijna onmogelijk. Bovendien misten de Romeinen het concept en symbool voor 0 (nul).\nOnze huidige 10 cijfers zijn afkomstig uit India; in 662 rapporteert een westerse reiziger dat de Indi\u00ebrs hun getallen noteren \"met 9 symbolen\", wat erop wijst dat ze een positioneel stelsel hadden waar de 0 niet in voorkwam. De nul duikt er op v\u00f3\u00f3r het jaar 900. Ze kenden breuken maar geen decimale schrijfwijze van het breukdeel van een getal. De Arabische cultuur nam de Indische cijfers al snel over, en het systeem wordt uitgebreid beschreven door Al-Chwarizmi. In het Westen worden deze cijfers pas in de 13de eeuw beschreven, en het waren aanvankelijk Fibonacci (wiens familie handel dreef in Noord-Afrika) en later Fran\u00e7ois Vi\u00e8te, Simon Stevin en John Napier die hun gebruik populariseerden. Tot het eind van de 16de eeuw werden breukdelen meestal naar Mesopotamisch voorbeeld zestigdelig geschreven, wat onder meer verklaart waarom een uur nog steeds bestaat uit 60 minuten of 3600 seconden. Het gebruik van verschillende symbolen voor verschillende cijfers en het introduceren van de 0 maakte een positionele notatie mogelijk en vereenvoudigde het rekenen. De Europese en Arabische cijfers verschillen aanzienlijk van vorm, maar het principe van een tiendelig positioneel stelsel is identiek.\nHet bestaan van irrationale getallen was al in de oudheid bekend, maar het gebruik van het woord \"re\u00ebel\" voor een getal is afkomstig van Ren\u00e9 Descartes, die het onderscheid wou maken met de \"imaginaire\" nulpunten van een veelterm. Dat er zoiets als imaginaire getallen (complexe getallen die niet re\u00ebel zijn) moest bestaan, was al in de 16de eeuw gebleken uit de oplossingsmethode voor de derdegraadsvergelijking die Scipione del Ferro en Niccol\u00f2 Tartaglia hadden gevonden.\nJohann Heinrich Lambert en Adrien-Marie Legendre bewezen op het einde van de 18de eeuw dat formula_1 irrationaal is, maar het feit dat formula_1 ook transcendent is, werd pas in 1882 aangetoond door Ferdinand von Lindemann.\nRekenen.\nHet getalbegrip als \"aantal,\" dus niet zomaar als een nummer, ontleent zijn kracht aan de mogelijkheid van rekenkundige bewerkingen. Zelfs een eenvoudige opdracht zoals het tellen van het aantal elementen van een verzameling, wordt veel eenvoudiger dankzij de optelling: als een grote verzameling bestaat uit twee gescheiden deelverzamelingen, dan is het totale aantal elementen de som van de aantallen in de twee deelverzamelingen.\nDe bewerkingen optellen, aftrekken, vermenigvuldigen en delen zijn zo nauw verbonden met het getalbegrip dat de bijhorende wiskunde structuren dikwijls lichamen zijn: verzamelingen waarbinnen van ieder paar elementen een som, verschil en product kan worden berekend, en van bijna ieder paar een quoti\u00ebnt. De complexe getallen zijn ontstaan uit de behoefte om ook op ieder willekeurig element worteltrekking te kunnen toepassen. Voorbeelden van lichamen (velden) zijn: de rationale getallen; de re\u00eble getallen; de algebra\u00efsche getallen; en de complexe getallen.\nOp de re\u00eble en complexe getallen zijn bovendien allerlei gespecialiseerde functies gedefinieerd:\nGetalverzamelingen.\nTraditionele getalverzamelingen.\nIn de wiskunde worden de getallen doorgaans ingedeeld in verschillende verzamelingen. De verzamelingenleer zelf is deels ontstaan vanuit vraagstellingen over de aard van de re\u00eble getallen en hun verband met de rationale getallen.\nHet klassieke getalbegrip is dat van het aantal elementen van een eindige verzameling, waaraan in een iets recenter verleden ook 0 werd toegevoegd: de natuurlijke getallen, formula_3, voorgesteld door de verzameling formula_4.\nGrotere getalverzamelingen ontstaan wanneer men een vorm wil geven aan \"denkbeeldige\" oplossingen van een vergelijking die in de tot dan toe beschouwde getallen onoplosbaar is. Zo heeft de vergelijking formula_5 geen oplossing in de natuurlijke getallen, maar wel als we negatieve getallen toelaten;\nde natuurlijke getallen worden dan een deelverzameling van de gehele getallen formula_6 die, naast de positieve gehele of natuurlijke getallen, ook de negatieve gehele getallen bevat.\nDeze verzameling kan verder uitgebreid worden met de getallen die enkel als breuk te schrijven zijn, om \"onoplosbare\" vergelijkingen zoals formula_7 te behandelen: deze verzameling van rationale getallen wordt voorgesteld als formula_8.\nEr bestaan ook in de rationale getallen eenvoudige algebra\u00efsche vergelijkingen die onoplosbaar zijn. De oude Grieken wisten al dat de vierkantswortel van 2 niet als een breuk kan worden geschreven, met andere woorden dat formula_9 niet oplosbaar is in formula_8. In een modern kader haalt men hieruit de definitie van de algebra\u00efsche getallen: de kleinste lichaamsuitbreiding formula_11 van formula_8 waarin elke veelterm in \u00e9\u00e9n veranderlijke met rationale co\u00ebffici\u00ebnten ontbindbaar is in factoren van de eerste graad.\nHistorisch zijn echter eerst de re\u00eble getallen beschreven, door een proced\u00e9 dat eerder analytisch dan algebra\u00efsch is. Men vertrekt van de vaststelling dat er grootheden bestaan, zoals \u03c0, de wortel uit twee en het getal e, die niet in breukvorm te schrijven zijn; zij vormen de irrationale getallen. Rationale en irrationale getallen vormen samen de verzameling van re\u00eble getallen, voorgesteld door formula_13. De verzameling van de re\u00eble getallen wordt meestal gedefinieerd als de topologische vervollediging van de rationale getallen, dat wil zeggen de limieten van cauchyrijen in formula_8. Een andere mogelijke definitie, die niet uitdrukkelijk gebruik maakt van limieten, gaat als volgt:\nDe complexe getallen ontstaan door aan formula_22 een oplossing van de, niet re\u00ebel oplosbare, algebra\u00efsche vergelijking formula_23 toe te voegen, de imaginaire eenheid formula_24. In deze verzameling, voorgesteld met de letter formula_25, zijn alle algebra\u00efsche vergelijkingen oplosbaar; dit is de hoofdstelling van de algebra, die ook wel wordt samengevat door de uitspraak dat de complexe getallen algebra\u00efsch gesloten zijn.\nWe krijgen de volgende ordening tussen de verschillende verzamelingen:\nformula_27 betekent hier een strikte deelverzameling.\nDe verzameling formula_28 ligt tussen formula_8 en formula_25, maar is niet vergelijkbaar met formula_13 omdat er ook niet-algebra\u00efsche re\u00eble getallen, de transcendente re\u00eble getallen, bestaan. De vierkantswortel uit 2 is algebra\u00efsch, maar de hierboven aangehaalde formula_1 en formula_33 zijn transcendent: ze zijn nulpunten van geen enkele veelterm met rationale co\u00ebffici\u00ebnten.\nHet begrip oneindig wordt gewoonlijk niet als een getal beschouwd, hoewel er in bepaalde gevallen ook rekenregels voor gelden. Het is echter niet zo dat elk oneindig aantal evenveel is, daarom heeft men de natuurlijke getallen uitgebreid tot kardinaalgetallen en ordinaalgetallen. Twee verzamelingen hebben hetzelfde kardinaalgetal als er tussen de verzamelingen een bijectie bestaat. Twee welgeordende verzamelingen hebben hetzelfde ordinaalgetal als er een bijectie bestaat die de welordening respecteert. De kardinaalgetallen of ordinaalgetallen die groter zijn dan alle natuurlijke getallen, heten transfiniete getallen.\nHypercomplexe getallen.\nNog andere getalverzamelingen zijn:\nBeiden zijn uitbreidingen van de complexe getallen waarin een deel van de rekenkundige regels bewaard blijft.\nGetallen met speciale eigenschappen.\nDaarnaast zijn er verzamelingen van getallen met bijzondere eigenschappen. Een eenvoudig voorbeeld daarvan zijn de even en oneven getallen. Het meest fundamenteel en bekend zijn waarschijnlijk de priemgetallen, die een basis vormen voor de vermenigvuldiging. Getallen die het product zijn van twee of meer priemgetallen heten dan weer samengesteld. Perfecte getallen zijn dan weer getallen waarvan de som van de echte delers opgeteld gelijk zijn aan het getal zelf.\nAndere voorbeelden van bijzondere soorten natuurlijke getallen zijn:\nDe deelverzameling van de rationale getallen die een eindige decimale voorstelling hebben, is de verzameling van de decimale breuken of decimale getallen en wordt soms weergegeven met het symbool formula_34. Het zijn de breuken waarvan de onvereenvoudigbare noemer een product is van machten van 2 en 5 (de priemdelers van de basis 10 van het decimale talstelsel).\nBinnen de algebra\u00efsche getallen onderscheidt men soms bijzondere deellichamen of deelringen waarvan de elementen met eenvoudige middelen kunnen worden bereikt vanuit de rationale getallen:\nEen re\u00ebel getal heet berekenbaar als er een algoritme bestaat om het getal tot een willekeurige gegeven precisie te berekenen. Alle algebra\u00efsche re\u00eble getallen zijn berekenbaar, maar ook de transcendente getallen formula_1 en formula_42 Toch zijn de \"meeste\" re\u00eble getallen niet berekenbaar: omdat het aantal algoritmen aftelbaar is, is de verzameling van de berekenbare re\u00eble getallen dat ook; maar de verzameling van de re\u00eble getallen zelf is overaftelbaar.\np-adische getallen.\nDe meest gebruikelijke definitie van de re\u00eble getallen stelt formula_22 gelijk aan de topologische vervollediging van de rationale getallen ten opzichte van de afstandsfunctie formula_44. In de getaltheorie worden alternatieven voor de absolute waarde bestudeerd, valuaties genoemd. Met een gegeven vast priemgetal formula_45 wordt een valuatie formula_46 geassocieerd die van formula_47 een metrische ruimte maakt, en het lichaam formula_48 van de formula_45\"-adische getallen\" is de topologische vervollediging van formula_47 ten opzichte van die afstandsfunctie. In tegenstelling tot formula_51 die een topologisch volledige algebra\u00efsche sluiting formula_52 heeft, is de algebra\u00efsche sluiting van formula_48 topologisch niet meer volledig; door echter van die verzameling op haar beurt de topologische vervollediging formula_54 te nemen, bekomt men een lichaam dat zowel algebra\u00efsch gesloten als topologisch volledig is: de formula_45-adische complexe getallen.\nGetallen schrijven in het Nederlands.\nHoe voluit schrijven?\nAlle getallen beneden de duizend worden aan elkaar geschreven. Na het getal duizend volgt een spatie als duizendscheider. Ook komt er een spatie voor en na miljoen, miljard, biljoen enzovoort. Getallen onder de 10\u202f000 kunnen als veelvouden van 100 of van 1000 worden gelezen, bijvoorbeeld het getal 1\u202f282 kan als \"duizend tweehonderdtwee\u00ebntachtig\" of als \"twaalfhonderdtwee\u00ebntachtig\" worden uitgesproken. De schrijfwijzen zijn in beginsel \"taalafhankelijk\": in andere talen gelden andere regels.\nVoorbeelden:\nDe taalafhankelijkheid geldt ook voor de namen voor de machten van tien: waar in het Nederlands voor het getal 1\u202f000\u202f000\u202f000 het woord miljard gebruikt wordt, is het in landen, waar Engels wordt gesproken, gebruikelijk dit een \"billion\" te noemen, terwijl een biljoen in het Nederlands weer wijst naar 1\u202f000\u202f000\u202f000\u202f000. Het is het verschil tussen de korte en de lange schaal, de twee verschillende systemen om grote getallen een naam te geven.\nWanneer voluit schrijven?\nHet al dan niet voluit schrijven van getallen is afhankelijk van de context, de smaak en de stijl. Doorgaans werkt de volgende regel: eenvoudige getallen betreffende de leeftijd, aantallen of de hoeveelste keer zijn voluit geschreven. \"Jan werd op zijn negentiende voor de tweede maal opgeroepen. Zijn dienstplicht vervulde hij samen met vierduizend man.\" Getallen die (meestal) met cijfers geschreven worden, zijn:\nWeergave van getallen.\nPositiestelsels.\nAls een getal niet voluit wordt geschreven, hanteren moderne teksten bijna in alle omstandigheden het tientallige stelsel, dat is het gebruikelijke positionele stelsel waarin een getal wordt voorgesteld als een opeenvolging van de cijfers 0-9, en waarbij de waarde van ieder cijfer afzonderlijk afhangt van de plaats in de rij (eenheden, tientallen, honderdtallen, enz.).\nHet tientallige stelsel is een voorbeeld van wat in het algemeen een positiestelsel heet. Hierbij wordt het getal geschreven als een rijtje cijfers, waarbij elk cijfer afkomstig is uit het gekozen stelsel. Gewoonlijk worden getallen decimaal geschreven, maar in de informatica wordt vooral voor natuurlijke getallen ook veel binair, octaal en hexadecimaal gewerkt.\nDe algemene formule voor het werken met formula_35-tallige stelsels is:\nDe machten van formula_35 zijn de \"gewichten\" of \"weegfactoren\" van de cijfers.\nEen positiestelsel kan ook niet-gehele getallen weergeven door machten van formula_35 met een negatieve exponent te gebruiken. Een afgesproken scheidingsteken (in het Nederlands taalgebied vaak een komma) duidt aan waar de eenheden ophouden en het breukdeel begint. Een rationaal getal heeft in een positiestelsel alleen een eindige schrijfwijze als de noemer van de eenvoudigste breuk die dat rationaal getal voorstelt, een deler is van een macht van de basis formula_61 In het gebruikelijke tientallige stelsel zijn dit de breuken waarvan de noemer uit machten van 2 en machten van 5 bestaat; rationale getallen die niet aan die voorwaarde voldoen, hebben een repeterende oneindige schrijfwijze:\nWetenschappelijke notatie.\nIn wetenschap en techniek komen soms getallen voor die zo groot zijn, of zo dicht bij nul liggen, dat de gewone decimale schrijfwijze onpraktisch wordt door het grote aantal nullen. De wetenschappelijke notatie lost dit op door de komma te verschuiven: het getal wordt geschreven als product van enerzijds een getal tussen 1 en 10 (eventueel voorafgegaan door een minteken) met anderzijds een positieve of een negatieve macht van 10.\nDe constante van Avogadro wordt in de scheikunde gebruikt om het verband te leggen tussen aantallen atomen en moleculen enerzijds, en massa's in gram anderzijds. Ze is gelijk aan het getal\nHet gebruik van voorvoegsels zoals kilo en centi is een variant op de wetenschappelijke notatie die teruggaat tot de begindagen van het metrieke stelsel. Een centimeter is formula_65\u00a0m.\nVoorstelling van getallen in computers.\nDe eerder opgesomde getalverzamelingen zijn oneindig; om ieder willekeurig getal exact te kunnen opslaan, zou het geheugen van een computer dus oneindig groot moeten zijn. Daarom worden een aantal eindige deelverzamelingen gehanteerd die een compromis zijn tussen praktische bruikbaarheid en benodigde geheugenruimte. In het algemeen vallen twee klassen van voorstellingen te onderscheiden: voorstellingen met vaste komma, waarvan de gehele voorstellingen een belangrijke deelklasse vormen, en voorstellingen met zwevende komma, een binaire variant van de wetenschappelijke notatie. Binnen de twee klassen wordt dan nog onderscheid gemaakt naargelang van de hoeveelheid beschikbaar geheugen, de zogenaamde \"precisie.\" Voor zwevendekommagetallen bestaat de internationale standaard IEEE 754.\nDefinities.\nDe meeste takken van de hedendaagse wiskunde zijn geformuleerd in termen van verzamelingen. Dit laat toe, eenzelfde logische taal te gebruiken voor redeneringen binnen al deze deelgebieden.\nAxiomatische opbouw van de natuurlijke getallen.\nDe verschillende getallenverzamelingen kunnen exact gedefinieerd worden in termen van de verzameling van de natuurlijke getallen; dit laat echter het probleem over, te defini\u00ebren wat een natuurlijk getal is. Historisch zijn de meest gebruikelijke benaderingen enerzijds de axioma's van Peano en anderzijds de definitie van natuurlijke getallen uit de axiomatische verzamelingenleer van Zermelo en Fraenkel.\nDe axioma's van Peano gaan uit van het bestaan van een getal met de naam 0 en een \"opvolgerfunctie\" die met ieder getal zijn opvolger (intu\u00eftief: \"plus \u00e9\u00e9n\") associeert.\nDe verzamelingenleer kan op verschillende manieren worden omgevormd tot een model van de Peano-axioma's, waarbij ieder getal gedefinieerd is als een of andere verzameling. De constructie van John von Neumann stelt het getal 0 gelijk aan de lege verzameling formula_66, waarvan ZF het bestaan garandeert in een stelling. De opvolger van een gegeven getal formula_67 is de verzameling formula_68 De oorspronkelijke constructie van Ernst Zermelo ging eveneens uit van formula_69, maar koos formula_70 als de opvolger van formula_71\nGehele getallen.\nDe definitie van de gehele getallen is op het cartesisch product formula_72 van de natuurlijke getallen met zichzelf gebaseerd, dat is de verzameling van alle geordende tweetallen formula_73 van natuurlijke getallen. Daarop wordt een equivalentierelatie formula_74 gedefinieerd door te eisen dat\nEen natuurlijk getal formula_35 komt dan overeen met de equivalentieklasse van het tweetal formula_77 en zijn tegengestelde formula_78 met de klasse van formula_79\nRationale getallen.\nOok de breuken vertrekken van een cartesisch product, dit keer formula_80 Het tweetal formula_81 stelt de breuk formula_82 voor en twee tweetallen stellen hetzelfde rationale getal voor als de breuken aan de bekende evenredigheidsregel voldoen:\nRe\u00eble getallen.\nVoor de definitie van de re\u00eble getallen vanuit de rationale getallen is een limietproced\u00e9 nodig. Men gaat uit van de verzameling, zeg formula_84 van de oneindige Cauchyrijen die bestaan uit rationale getallen:\nTwee Cauchyrijen heten equivalent als hun verschil naar 0 convergeert:\nEen rationaal getal formula_15 komt overeen met de equivalentieklasse van de constante rij formula_88 Een re\u00ebel getal komt overeen met de equivalentieklasse van de rijen rationale getallen die er opeenvolgende benaderingen van vormen.\nComplexe getallen.\nDe definitie van de complexe getallen heeft geen equivalentierelatie nodig: de verzameling formula_89 kan gewoon worden voorgesteld als het cartesisch product formula_90 waarbij een re\u00ebel getal formula_91 overeenkomt met het tweetal formula_92 en een willekeurig complex getal formula_93 met formula_94\nGetallen in de natuur.\nSymmetrie en natuurlijke getallen.\nAlle gewervelde dieren en vele andere diersoorten hebben een even aantal poten. Dit is geen toeval: in de vroegste stadia van de embryonale ontwikkeling van die dieren ontstaat een symmetrie ten opzichte van een spiegelvlak, en een groot deel van die symmetrie blijft bewaard in het volgroeide organisme.\nAlgemener zorgen symmetrie\u00ebn voor het steeds terugkeren van bepaalde getallen in de natuur. Rozen en appels, net als de meeste andere leden van de familie Rosaceae, hebben een vijftallige symmetrie. Ook kristallen hebben symmetriegroepen; de meeste ijskristallen vormen op kleine schaal een patroon volgens een regelmatige zeshoek.\nDimensieloze grootheden.\nDe natuur toont ook een voorkeur voor bepaalde grotere, niet noodzakelijk gehele getallen. Weliswaar hangen de elementaire lading formula_95 de lichtsnelheid formula_96 de magnetische permeabiliteit van het vacu\u00fcm formula_97 en de gereduceerde constante van Planck formula_98 allemaal af van het gekozen eenhedenstelsel, maar in de verhouding\nfijnstructuurconstante genaamd, vallen alle eenheden weg. Natuurkundigen hebben op basis van minder nauwkeurige metingen een tijdlang ten onrechte aangenomen dat het hier om het rationaal getal formula_100 ging, en Arthur Eddington heeft geprobeerd een verklaring te geven voor de speciale rol van het natuurlijk getal 137 in de fysica. Het huidige standaardmodel van de deeltjesfysica voorziet in niet minder dan 25 dimensieloze fysische constanten, dus re\u00eble getallen die een bijzondere rol lijken te spelen in de natuur.\nIn de stromingsleer worden ook een aantal dimensieloze grootheden ge\u00efdentificeerd; dat zijn echter geen fundamentele natuurconstanten, maar eerder praktische verhoudingen die de kwalitatieve kenmerken van een vloeistofstroom voorspellen. Bekende voorbeelden zijn het machgetal (verhouding van typische stroomsnelheden tot de geluidssnelheid) en het reynoldsgetal (verhouding van traagheidskrachten tot viskeuze krachten)."}
{"id": "5640", "revid": "6", "url": "https://nl.wikipedia.org/wiki?curid=5640", "title": "Rekenen", "text": "Met rekenen, aritmetica, cijferkunst, rekenkunde wordt een aantal bewerkingen, ook wel operaties genoemd, aangeduid die op getallen worden uitgevoerd. Deze bewerkingen zijn: optellen, aftrekken, vermenigvuldigen, delen, machtsverheffen en worteltrekken. Het zijn de bewerkingen die nodig zijn bij het maken van sommen. Rekenen is het maken van sommen en is samen met taal en lezen een belangrijk schoolvak op de basisschool. Kinderen leren er wat getallen zijn, leren rekenen op papier en moeten daarna ook leren hoofdrekenen. In het onderwijs wordt ook wel gesproken van reken-wiskundeonderwijs. Rekenen staat historisch gezien aan de basis van de wiskunde.\nRekenen wordt omschreven als een proces waarin een realiteit of een abstractie daarvan wordt geordend of herordend met behulp van op inzicht berustende denkhandelingen, welke ordening in principe is te kwantificeren en die toelaat om er operaties op uit te voeren dan wel uit af te leiden.\nWelke bewerkingen precies de naam hoofdbewerking verdienen, varieerde in de loop der geschiedenis nogal wat. Vroege werken over rekenkunde vermelden er vaak 7, 8 of 9. Numeratie of notatie heette nog hoofdbewerking tot in de 19de eeuw; verdubbeling en halvering duiken op als afzonderlijke bewerkingen in bijna alle verhandelingen tot aan de 15de eeuw; vierkantswortels en kubuswortels zijn hoofdbewerkingen in Arabische bronnen tot de 12de eeuw en in de populariserende werken van Alexandre de Ville Dieu (ca. 1175-1240 of 1250) en Johannes de Sacrobosco. Deze laatste twee en anderen nemen ook rijen mee als hoofdbewerking. Hindoe-wiskundigen tellen verdubbeling en halvering niet mee, maar wel vele andere praktische handelingen.\nHoofdrekenen.\nHoofdrekenen is het maken van berekeningen uit het hoofd. Het vindt toepassing in elke context waar technische hulpmiddelen zoals pen en papier of rekenmachines niet beschikbaar zijn. De meeste rekentechnieken met pen en papier veronderstellen ook dat sommige elementaire tussenberekeningen uit het hoofd gebeuren. Ten slotte beoefenen veel mensen het hoofdrekenen als bron van vermaak, soms ook in wedstrijdverband of als podiumkunst.\nRekenen met pen en papier.\nTot aan de algemene beschikbaarheid van elektronische rekenmachines maakten de meeste rekentechnieken die te lastig zijn voor hoofdrekenen gebruik van pen en papier om tussenresultaten op een welbepaalde manier neer te schrijven. Het Nederlandse woord som is overigens afgeleid van het Latijnse \"summa\" (\"bovenste\") omdat de Romeinen bij het schriftelijk optellen het resultaat boven de afzonderlijke termen noteerden.\nDe staartdeling is een veelgebruikt algoritme zonder gebruik van een rekenmachine, maar met gebruik van pen en papier, voor de deling van twee getallen in decimale schrijfwijze. Ook voor worteltrekken bestaan dergelijke schema's.\nOok bij het gebruik van een rekenmachine kunnen pen en papier nuttig zijn voor het noteren van tussenresultaten.\nHerkomst van de symbolen.\nHet gebruik van een Grieks kruis, het plusteken +, voor de optelling dateert uit de vijftiende eeuw. Het is waarschijnlijk een vervormde letter t als afkorting van het Latijnse voegwoord \"et\", en. Het minteken \u2013 verschijnt vanaf dezelfde tijd. Het andreaskruis \u00d7 voor de vermenigvuldiging verscheen voor het eerst in het Liber Abaci van Fibonacci. De dubbelepunt was al een symbool voor verhoudingen toen Gottfried Wilhelm Leibniz het in 1684 begon te gebruiken voor delen. Men gebruikt in de Engelstalige wereld de obelus \u00f7 meer als deelteken, een dubbelepunt met een horizontaal streepje tussen de punten.\nVoor Leibniz werden delingen altijd naar Arabische traditie met een horizontale breukstreep geschreven, een praktijk die Fibonacci in Europa heeft ge\u00efntroduceerd. Het gebruik van een superscript voor machtsverheffen is door Ren\u00e9 Descartes bedacht.\nVolgorde van bewerkingen.\nOmdat bij het rekenen in veel gevallen een combinatie van bewerkingen voorkomt, zijn er regels voor de volgorde waarin de bewerkingen worden uitgevoerd. Deze volgorde kan met haakjes worden aangegeven. Bewerkingen tussen haakjes worden eerst uitgevoerd. Wanneer er meer operaties achtereenvolgens worden uitgevoerd, is de internationale regel:\nInverse bewerkingen worden hierbij als onderling gelijkwaardig beschouwd.\nOp de basisschool in Nederland werd vroeger de regel \"Meneer Van Dale Wacht Op Antwoord\", dus machtsverheffen, vermenigvuldigen, delen, worteltrekken, optellen en aftrekken, geleerd, of \"Mijn Vader Draait Worsten Op Aarde\" of \"Men Vaart De Waal Op en Af\", maar tegenwoordig wordt meestal de internationale regel gebruikt. Een nieuw ezelsbruggetje is: \"Het Mooie Witte Veulentje Draaft Op en Af\", haakjes, machtsverheffen, worteltrekken, vermenigvuldigen, delen, optellen en aftrekken of: \"Hoe Moeten Wij Van De Onvoldoendes Afkomen\" of \"Heel Mooi Weer VanDaag Op Ameland\".\nDe berekening van 12 \u2212 2\u00d75 ligt voor de hand:\nDe berekening van 5 \u2212 3 = 2 is gemakkelijk, maar het wordt moeilijker bij 5 \u2212 (\u22123). Hier geldt de regel min keer min is plus, dus\nDe vroeger gebruikte regels zoals ze hierboven staan leiden van de essentie af, maar veranderen. Het is nu eerst vermenigvuldigen en delen van links naar rechts en daarna optellen en aftrekken van links naar rechts.\nNeem 20 : 4 \u00d7 5. Volgens sommige van de regels hierboven, zoals \"Heel Mooi Weer VanDaag Op Ameland\", is het duidelijk, eerst moet er worden vermenigvuldigd en daarna gedeeld. Dat levert als resultaat:\nDit is met de nieuwe volgorde eerst vermenigvuldigen en delen van links naar rechts fout. Dat geeft:\nDe helft van de Nederlanders geboren voor 1970 kent volgens een ruwe schatting deze regel niet, omdat vroeger op de lagere school werd geleerd dat vermenigvuldigen voor delen ging. De meeste basisscholen zijn in de jaren tachtig er op overgegaan vermenigvuldigen en delen van links naar rechts uit te voeren.\nDe regel van links naar rechts was al geldig bij optellen en aftrekken: 5 \u2212 3 + 1 was al 3 en geen 5 - 4 = 1.\nOnderwijs.\nNederland.\nEen bepaald rekenniveau hoort bij een gemiddelde van een groep van een basisschool. Er zijn toetsen waarmee het rekenniveau kan worden bepaald. Hiermee kan worden gekeken hoe een leerling scoort ten opzichte van de groep en welke instructie de leerling de komende periode nodig heeft. Voorbeelden hiervan zijn de toetsen van het Centraal Instituut voor Toetsontwikkeling die halfjaarlijks kunnen worden afgenomen. Ook de Tempo Toets Rekenen, Tempo Toets Automatiseren, Schoolvaardigheidstoets Rekenen-Wiskunde en de Schoolvaardigheidstoets Hoofdrekenen van Teije de Vos en Boom Test Uitgevers worden veel gebruikt. Traditioneel rekenen is een rekendidactiek die bouwt op veel oefenen, op sommen maken.\nRekenen is sinds 2010 een verplicht vak binnen het Middelbaar beroepsonderwijs.\nVlaanderen.\nMen bepaalt in Vlaanderen het rekenniveau, zoals ook het lees- en spellingsniveau, aan de hand van een Leerlingvolgsysteem, waarbij leerlingen gestandaardiseerde oefeningen invullen. De uitslag wordt vergeleken met hun normgroep, het leerjaar dat ze volgen, en omgezet in een percentielscore. Het werkt met leerjaren van de kleuterschool, lagere school en middelbare school.\nMachinaal rekenen.\nDe Sumeri\u00ebrs en Egyptenaren gebruikten in de vroege oudheid al telramen of abaci als mechanisch hulpmiddel bij het rekenen. Vanaf de 17de eeuw verschijnen ontwerpen voor rekenautomaten en gewoonlijk wordt Blaise Pascal erkend als uitvinder van de eerste bruikbare rekenmachine, de \"Pascaline\".\nMechanische rekenmachines werden in de loop van de 19de eeuw geperfectioneerd en op de markt gebracht. James Ritty vond in 1879 het kasregister uit om handelstransacties sneller en betrouwbaarder te laten verlopen. Gaandeweg kregen de mechanische onderdelen ook een elektrische voeding.\nHet gebruik van elektrische schakelingen maakte snellere en ingewikkelder berekeningen mogelijk. Dat waren eerst relais, maar de betrouwbaarheid verhoogde aanzienlijk door het gebruik van elektronische schakelaars: vacu\u00fcmbuizen en later transistoren. Hedendaagse elektronische rekenmachines gebruiken microchips die miljoenen transistoren bevatten.\nDigitale rekenmachines gebruiken het tweetallige stelsel voor de inwendige voorstelling van getallen, omdat de cijfers 0 en 1 gemakkelijk kunnen worden voorgesteld door de aan- of afwezigheid van een elektrische spanning of stroom. De rekenkundige bewerkingen worden in een traditionele digitale rekenmachine door de centrale verwerkingseenheid uitgevoerd. De eerste microprocessoren konden op elementair niveau kleine hele getallen optellen en aftrekken, maar andere bewerkingen en bewerkingen met grotere getallen en kommagetallen moesten worden geprogrammeerd. Hedendaagse microprocessoren hebben gespecialiseerde hardware, een floating-point unit, om in een stap of in een klein aantal stappen complexe berekeningen uit te voeren.\nDe numerieke wiskunde bestudeert problemen en technieken in verband met berekeningen van continue grootheden. Hoewel ouder dan computers, heeft deze tak van de wiskunde een hoge vlucht gekend sinds de opkomst van elektronische en programmeerbare rekenmachines.\nDe manier waarop digitale rekenmachines met kommagetallen rekenen, en in het bijzonder ook hoe ze met afrondingsfouten omgaan, is het voorwerp van internationale standaarden zoals IEEE 754."}
{"id": "5649", "revid": "46715", "url": "https://nl.wikipedia.org/wiki?curid=5649", "title": "Kwarts", "text": "Kwarts is een polymorfe vorm van siliciumdioxide SiO2. Het vormt meer dan 12% van het volume van de aardkorst en is daarmee een van de meest voorkomende mineralen in de aardkorst. Zand en graniet bestaan hoofdzakelijk uit kwarts.\nGeschiedenis.\nDe kristallen zijn reeds bekend vanuit de klassieke oudheid. De naam kwarts komt van het Duitse Quarz, van Slavische oorsprong, wat 'hard' betekent. De Romeinen dachten dat kwarts permanent gestold water was, dus ijs, omdat kwarts vooral in gletsjers werd gevonden.\nVorming.\nKwarts ontstaat bij het afkoelen van een gesmolten massa silicaat, maar ook het afkoelen van een hete oplossing van orthokiezelzuur kan tot kwarts leiden. Het afkoelen moet langzaam verlopen. Dan ontstaan grote kristallen. Omdat het kristalliseren vrij traag gaat, ontstaat bij snelle afkoeling van gesmolten silica vaak de amorfe vorm van kwarts, dit wordt kwartsglas genoemd.\nKwarts kan zowel heel grote kristallen vormen als microscopisch kleine. De grootst bekende kwartskristallen komen voor in Farm Verloren in Namibi\u00eb. Deze kristallen zijn tot 20 meter groot, mogelijk 50 meter. Deze grootste kristallen ontstaan door de invloed van heet water op gesteenten. Hierbij lost SiO2-houdend gesteente op in de vorm van orthokiezelzuur. Bij afkoeling van de oplossing slaat het zuur neer in holtes of geoden en scheuren.\nKwarts komt veel voor in de aardkorst en is een belangrijk mineraal in stollingsgesteenten, zoals graniet. Kwarts is chemisch vrij inert. Onder atmosferische omstandigheden lost het slecht op in water. De oplosbaarheid in water is bij 25\u00a0\u00b0C tussen de 6 en 11\u00a0mg/l. Dit betekent dat bij verwering van kwartshoudende gesteenten kwarts nauwelijks oplost. Hierdoor zijn de verweerde vormen van kwarts, zoals zand en zandsteen, de meest voorkomende vormen.\nEigenschappen.\nStructuur.\nKwarts heeft de molecuulformule SiO2 en is een van de polymorfe vormen van silica. De bindingen tussen de atomen silicium Si en zuurstof O zijn polair covalent van aard. \nEen molecuul dat uit silicium- en zuurstofatomen is opgebouwd heeft normaal een tetra\u00ebdrische moleculaire geometrie. Ieder siliciumatoom is hierin met vier zuurstofatomen verbonden en ieder zuurstofatoom met \u00e9\u00e9n siliciumatoom. Deze losse moleculen hebben de molecuulformule SiO4. Echter komen losse SiO4-moleculen alleen in de gas fase voor, bij een temperatuur boven de 2230\u00a0\u00b0C. Een vast kwartskristal bestaat daarom ook niet uit losse moleculen; het is geen moleculaire stof maar een zogenoemd covalent netwerk dat is opgebouwd uit SiO2-moleculen, die zijn gerangschikt. Voor kristallijne vormen van silica is dit in een bepaald regelmatig continu patroon, het kristalrooster. De rangschikking is voor amorfe vormen willekeurig. \nElk siliciumatoom is weer met vier zuurstofatomen verbonden, maar elk zuurstofatoom is nu aan twee siliciumatomen verbonden. Ieder siliciumatoom Si 'deelt' dus vier keer een half zuurstofatoom, oftewel twee zuurstofatomen O2. Op deze manier ontstaat een driedimensionaal netwerk van viervlakken van SiO4, waarbij elk zuurstofatoom is gedeeld tussen twee viervlakken. Vanwege het driedimensionale netwerk wordt kwarts tot de tectosilicaten gerekend.\nKwarts-polymorfie.\nKristallijn kwarts heeft twee fasen, waarbij de configuratie van de silica-viervlakken verschillend is. Dit verschil in ori\u00ebntatie van de atomen geeft de twee fasen een verschillend kristalrooster:\nDaarnaast bestaat er een amorfe vorm van kwarts, het kwartsglas.\nPolymorfen zijn vaste materialen uit dezelfde samengestelde stof, die in verschillende kristalstructuren bestaan. Zo komt siliciumdioxide behalve de twee polymorfe vormen van kwarts, \u03b1- en \u03b2-kwarts, nog in veel andere kristalstructuren voor, zoals:\nKwartsvari\u00ebteit.\nBehalve de twee verschillende polymorfen van kwarts met elk hun eigen kristalstructuur is er ook onderscheid te maken tussen de verschillende kwartsvari\u00ebteiten. Deze verschillen in kleur, onzuiverheden of habitus. Natuurlijk zijn ze allemaal hoofdzakelijk opgebouwd uit het amorfe kwartsglas of het kristallijne \u03b1- of \u03b2-kwarts, anders zouden het geen kwartsen zijn.\nOnzuiverheden.\nZuiver kwarts komt in bergkristal voor. Echter, onzuiverheden van andere elementen dan silicium en zuurstof komen van nature vaak voor in kwarts. Tijdens de groei van het kristal worden deze elementen (ionen) in het kristalrooster opgenomen. In de tabel hiernaast staan de meest voorkomende elementen vermeld met de concentratie onder- en bovengrens in ppm (parts per million).\nHet aluminium en ijzer zijn verantwoordelijk voor de kleur van een aantal kwartsvari\u00ebteiten. Vooral in combinatie met ioniserende straling treedt er een kleureffect op. Kwartskristallen kunnen over andere mineralen heen groeien zoals bij rutielkwarts het geval is.\nIndustri\u00eble toepassing.\nKwartsglas.\nKwartsglas is een amorfe (niet-kristallijne) vorm van kwarts. Het blazen van kwartsglas is moeilijker dan \"echt\" glas, doordat het verwekingspunt veel hoger ligt en veel abrupter start. Het vereist goede ventilatie, omdat er gasvormig SiO2 bij ontstaat; dit kan de longen aantasten.\nKwartsglas wordt veel toegepast vanwege de bruikbare materiaaleigenschappen als:\nKristallijn kwarts.\nKristallijn kwarts is de bron van silicium voor de halfgeleiderindustrie en de siliciumchemie. Daarnaast is kwarts een pi\u00ebzo-elektrisch materiaal. De trillingen die men in het kristal kan opwekken worden gebruikt in elektronische apparatuur zoals kristaloscillator in kwartsuurwerken en radio's.\nKwartsvari\u00ebteiten.\nHieronder is een lijst met de meest bekende kwartsvari\u00ebteiten te zien. Vaak worden deze ingedeeld in twee hoofdgroepen. De macrokristallijne vari\u00ebteiten bestaan uit kristallen die met het blote oog te zien zijn. De kristalvorm zelf hoeft niet altijd zichtbaar te zijn. Rozenkwarts is hiervan een voorbeeld. De cryptokristallijne vari\u00ebteiten bestaan uit, voor het oog, onzichtbaar kleine kristallen. Het onderscheid tussen verschillende kwartsvari\u00ebteiten is vaak vaag. Zo is het scheidingspunt tussen een donkere rookkwarts en een lichte morion eigenlijk niet te bepalen."}
{"id": "5650", "revid": "62037", "url": "https://nl.wikipedia.org/wiki?curid=5650", "title": "Ziekte van Alzheimer", "text": "De ziekte van Alzheimer (vaak kortweg alzheimer genoemd) is een degeneratieve aandoening die geleidelijk begint en steeds erger wordt. Het is de oorzaak van 60 tot 70 procent van alle gevallen van dementie. Het meest herkenbare kenmerk van de ziekte is de moeite met het herinneren van recente gebeurtenissen. Naarmate de ziekte langer duurt, kunnen andere symptomen ontstaan: spraak- en taalproblemen, desori\u00ebntatie (o.a. gemakkelijk verdwalen), stemmingswisselingen, een verlies van motivatie en initiatief, verminderde zelfzorg en gedragsproblemen. Uiteindelijk zonderen de pati\u00ebnten zich af van hun naasten en trekken ze zich terug uit het dagelijks leven. Hoe snel de ziekte verergert verschilt van pati\u00ebnt tot pati\u00ebnt. De gemiddelde levensverwachting na diagnose is drie tot negen jaar.\nDe oorzaak van Alzheimer is onduidelijk, maar wel was in 2009 al bekend dat genetische factoren en risicofactoren in de omgeving er in verband mee worden gebracht. Ook komen er steeds meer aanwijzingen dat sommige strategie\u00ebn succesvol zijn bij het voorkomen van de ziekte. Voortschrijdend wetenschappelijk onderzoek geeft steeds meer duidelijkheid. Men denkt dat ongeveer 70% van het risico genetisch is bepaald; er zijn meerdere genen bij betrokken. Het onderliggende ziekteproces wordt in verband gebracht met plaques en tangles in de hersenen. Een waarschijnlijke diagnose kan worden gesteld op basis van neurologisch onderzoek, cognitieve testen, beeldvormend medisch onderzoek en bloedtesten om andere diagnoses uit te sluiten. Studie van het hersenweefsel is vereist om de definitieve diagnose te kunnen stellen.\nEr bestaan geen medicijnen om de ziekte te genezen of de voortgang te stoppen, maar sommige symptomen kunnen wel worden bestreden.\nIn 2015 waren er wereldwijd naar schatting 29,8 miljoen mensen met de ziekte van Alzheimer. De ziekte wordt meestal vastgesteld bij personen die ouder zijn dan 65 jaar, maar in 4 tot 5% van de gevallen is er sprake van een vroeg begin (jonger dan 65) van de ziekte van Alzheimer. Ongeveer 6 op de 100 mensen boven de 65 worden door de ziekte getroffen. De aandoening is vernoemd naar Alois Alzheimer, een Duitse psychiater en neuropatholoog.\nGeschiedenis.\nIn 1906 beschreef de Duitse psychiater neuropatholoog Alois Alzheimer voor de eerste keer de ziekte, die later bekend werd als de ziekte van Alzheimer. De pati\u00ebnt was een 50-jarige vrouw met de naam Auguste Deter, die in 1901 opgenomen was in de psychiatrische inrichting van Frankfurt am Main. Alois Alzheimer begeleidde de vrouw tijdens haar ziekenhuisopname. Zij verbleef in deze inrichting tot aan haar dood in 1906.\nIn die tijd was Alois Alzheimer laboratoriummanager bij Emil Kraepelin in M\u00fcnchen. Hij was ge\u00efnteresseerd in de zaak en na haar dood deed Alois Alzheimer een autopsie op haar hersenen en beschreef eiwitophopingen -amylo\u00efde plaques- aan de buitenkant en rondom de hersencellen. Binnen in de hersencellen bemerkte hij de aanwezigheid van kluwen vezels, de neurofibrillaire kluwen. De daarop volgende vijf jaren werden elf vergelijkbare gevallen in de medische literatuur beschreven. In enkele van deze publicaties werd al gebruikgemaakt van de term \"ziekte van Alzheimer\". De offici\u00eble naam gaat terug naar de psychiater Emil Kraepelin. Hij noemde de ziekte in de achtste editie van zijn leerboek van de psychiatrie gepubliceerd in 1910 de \"ziekte van Alois Alzheimer\".\nZiektebeeld.\nDe voortgang van de ziekte van Alzheimer kan worden opgedeeld in vier stadia, waarbij geestelijke en functionele beperkingen steeds groter worden.\nPreklinische dementie.\nDe eerste kenmerken worden vaak ten onrechte toegeschreven aan het ouder worden of aan stress. Uitgebreid neuropsychologisch testonderzoek kan milde geestelijke problemen aantonen tot wel zes jaar voordat iemand voldoet aan de criteria voor de diagnose. Deze eerste kenmerken kunnen de meest ingewikkelde algemene dagelijkse levensverrichtingen bemoeilijken. Het meest in het oog springende kenmerk is het geheugenverlies: pati\u00ebnten hebben vaak moeite met het herinneren van recente gebeurtenissen of kunnen niet goed meer nieuwe informatie leren. Pati\u00ebnten vragen bijvoorbeeld meerdere malen per dag hetzelfde of vergeten afspraken.\nSubtiele problemen met executieve functies zoals aandacht, planning, flexibiliteit en abstract denken of beperkingen in het semantisch geheugen kunnen ook kenmerkend zijn voor het begin van de ziekte. Apathie kan soms ook al voorkomen in dit stadium. Depressieve kenmerken, prikkelbaarheid en lichte beperkingen in ziekte-inzicht komen ook voor. De preklinische fase wordt soms ook \"lichte cognitieve stoornis\" (vaak afgekort tot MCI, naar Engelse term) genoemd.\nVroeg.\nDe steeds erger wordende geheugen- en andere problemen leiden uiteindelijk tot de diagnose alzheimer. In een klein percentage pati\u00ebnten zijn problemen met de taal, executieve functies, waarneming (agnosie), of de uitvoering van bewegingen (apraxie) duidelijker waarneembaar dan de geheugenproblemen. Alzheimer treft niet alle herinneringen of soorten geheugen: herinneringen van langer geleden over het leven van de pati\u00ebnt (episodisch geheugen), geleerde feiten (semantisch geheugen) en kennis over hoe handelingen moeten worden uitgevoerd (niet-declaratief geheugen) blijven grotendeels bespaard.\nTaalproblemen uiten zich vooral in een beperkte woordenschat en een verminderde woordvloeiendheid, waardoor iemand zich minder goed kan uitdrukken in zowel gesproken als geschreven taal. In dit stadium kan een pati\u00ebnt zich doorgaans nog adequaat uitdrukken.\nMatig.\nDe progressieve verslechtering leidt er uiteindelijk toe dat een pati\u00ebnt niet meer zelfstandig kan functioneren. Spraakproblemen worden duidelijker omdat pati\u00ebnten niet meer op woorden kunnen komen (woordvindingsproblemen, amnestische afasie). De lees- en schrijfvaardigheid gaan geleidelijk verloren. Complexe bewegingen worden minder geco\u00f6rdineerd, waardoor de kans op vallen groter wordt. Ongeveer \u00e9\u00e9n derde van de alzheimerpati\u00ebnten krijgt te maken met illusionaire vervalsingen / een identificatiesyndroom, en andere waanbeelden. Ziekte-inzicht neemt verder af (anosognosie). Urine-incontinentie kan ontstaan. Deze kenmerken zijn vaak belastend voor het zorgsysteem van de pati\u00ebnt (zijn/haar naasten). Om het zorgsysteem te ontlasten, worden pati\u00ebnten vaak overgeplaatst naar verzorgingstehuizen.\nGevorderd.\nIn de laatste stadia van de ziekte is de pati\u00ebnt volledig afhankelijk van de zorg van anderen. De taal is beperkt tot korte zinnen of losse woorden en kan uiteindelijk compleet verloren gaan. Ondanks het feit dat pati\u00ebnten niet meer kunnen praten, kunnen ze emotionele tekenen nog wel herkennen en beantwoorden. Agressiviteit kan nog voorkomen, maar ernstige apathie en vermoeidheid komen veel vaker voor. In zeer vergevorderde stadia is de spiermassa dusdanig afgenomen dat pati\u00ebnten niet meer uit bed kunnen komen en niet meer zelfstandig kunnen eten. De doodsoorzaak is vaak een factor van buitenaf, zoals longontsteking of drukwonden/doorligwonden (decubitus); niet de ziekte zelf.\nDiagnosestelling.\nDe ziekte van Alzheimer wordt door een arts, bijvoorbeeld een neuroloog of klinisch geriater, (neuro)psychiater of huisarts vastgesteld door middel van anamnese en onderzoek. Een veel gebruikt screeningsinstrument is de Mini-mental state examination. Verder wordt een uitgebreide medische anamnese afgenomen en worden gesprekken met de familie gevoerd (heteroanamnese).\nEnkele eenvoudige tekenen van cognitieve achteruitgang waaraan de ziekte in vroege stadia te herkennen is, zijn:[noot]\nOpmerking: Geen van de tekenen op zich, of zelfs in combinatie met andere tekenen, geeft een zekere indicatie van de ziekte. Wel is het verstandig bij het optreden van meerdere tekenen van abnormaal gedrag een arts of specialist te raadplegen.\nVroege detectie.\nVroege detectie of vaststelling van de ziekte van Alzheimer vormt momenteel een belangrijk onderwerp van studie. Een nieuwe techniek is het in beeld brengen van het amylo\u00efd in de hersenen door middel van een PET-scan. Daarbij wordt door een arts een radioactieve stof in de bloedbaan van de arm gespoten. De stof (\"Pittsburg compound B\" of PiB genaamd) gaat vervolgens een chemische verbinding aan met het in de hersenen aanwezige amylo\u00efd. De plaques of afbraakproducten worden dan zichtbaar in het beeld van de scanner. Deze test is echter niet erg gevoelig en bovendien niet specifiek voor de ziekte van Alzheimer aangezien plaques soms ook in de hersenen van normale ouderen voorkomen. Een andere, meer specifieke, techniek is de lumbale punctie, waarbij de ruggenmergvloeistof wordt onderzocht op afbraakproducten van amylo\u00efd. Beide technieken zijn relatief duur en vereisen gespecialiseerd personeel. Er is zodoende behoefte aan een eenvoudige en goedkope diagnostische test, die de ziekte in een zo vroeg mogelijk stadium kan detecteren.\nEen van de mogelijke kandidaten hiervoor is een reuktest met pindakaas, die gebruikmaakt van een geconstateerd verschil in reukvermogen tussen het linkerneusgat en rechterneusgat bij Alzheimerpati\u00ebnten. Een van de eerste hersenstructuren die bij deze ziekte wordt aangetast is de reukzenuw. Voordat deze pindakaastest daadwerkelijk gebruikt kan worden bij de diagnose van vroege Alzheimer dient hij echter nog verder onderzocht te worden.\nDe mitochondri\u00ebn functioneren slechter aan het begin van de ziekte van Alzheimer.\nEen simpele test is de zogenaamde kloktekentest.\nAlzheimer en opleidingsniveau.\nEpidemiologische studies tonen aan dat ouderen met een hoger opleidingsniveau minder kans hebben op het ontwikkelen van de ziekte van Alzheimer. Een hoger opleidingsniveau beschermt ouderen echter niet zozeer tegen neurodegeneratieve en vasculaire pathologie (afwijkingen in het weefsel van de hersenen) die vaak optreedt bij de ziekte van Alzheimer. W\u00e9l lijkt het de klinische expressie van de ziekte te dempen in de jaren voor het overlijden. Mogelijk heeft dit te maken met een grotere 'cognitieve reserve' of een groter hersengewicht bij mensen met een hoger opleidingsniveau. Hierdoor zouden de negatieve gevolgen van hersenafwijkingen voor het gedrag kunnen worden gecompenseerd of pas op zeer hoge leeftijd zichtbaar worden.\nVoorkomen (prevalentie).\nIn 2015 waren er wereldwijd naar schatting 29,8 miljoen mensen met de ziekte van Alzheimer. In Belgi\u00eb zijn er 85.000 pati\u00ebnten en jaarlijks komen er tot 20.000 bij. In Nederland zijn er 250.000 pati\u00ebnten. De ziekte van Alzheimer is de meest voorkomende variant van dementie: bij twee derde van alle pati\u00ebnten die dement zijn gaat het om Alzheimer.\nVolgens het Centraal Bureau voor de Statistiek is het aantal mensen in Nederland dat aan de ziekte van Alzheimer overlijdt sinds 1996 met ruim 600% gestegen. In Vlaanderen is er een soortgelijke ontwikkeling te constateren.\nNederland.\n\"Bron: CBS. Wijzigingen per juni 2016.\"\nBelgi\u00eb.\n\"Bron: Vlaams Agentschap Zorg en Gezondheid.\"\nBehandeling.\nEr is geen genezing voor de ziekte van Alzheimer; beschikbare medicinale en niet-medicinale behandelingen hebben maar een klein symptomatisch effect. De overige behandelingen voor de ziekte van Alzheimer hebben slechts een palliatief effect.\nGeneesmiddelen.\nVoor de behandeling van de ziekte van Alzheimer worden vooral acetylcholinesteraseremmers gebruikt. Deze stoffen remmen het acetylcholinesterase-enzym waardoor acetylcholine minder snel afgebroken wordt, waardoor zowel de concentratie als de werkingsduur van de neurotransmitter wordt verhoogd. Reden voor het gebruik van acetylcholinesteraseremmers is de vroege atrofi\u00ebring van de basale voorhersenen, meer specifiek de nucleus basalis van Meynert, vanwaaruit in de hersenen via verscheidene circuits acetylcholine vrijgegeven wordt. Een publicatie in de British Medical Journal stelt echter dat de werkzaamheid van deze acetylcholinesteraseremmers niet gefundeerd is.\nHet nemen van een voedingssupplement met vitamine B6, B12 en foliumzuur blijkt het ziekteproces bij mensen met de eerste stadia van de ziekte van Alzheimer significant te kunnen remmen. Behandeling met deze B-vitamines is de eerste behandelmethode waarvan aangetoond is dat het de vermindering van het hersenvolume (atrofie) bij de ziekte van Alzheimer significant kan doen verminderen. Het gaat dan met name om de delen van de hersenen waarin de ziekte zich vooral manifesteert, zoals de temporale kwab, en die geassocieerd zijn met cognitieve achteruitgang.\nIn oktober 2019 werd bekendgemaakt dat aducanumab, een middel dat de seniele plaques moet opruimen, een remmend effect had op de achteruitgang in het denkvermogen en het functioneren van mensen met een beginnende ziekte van Alzheimer. Dit middel is een van de eerste middelen met een aangetoond effect op de ziekteprocessen van alzheimer. Aducanumab kreeg in december 2021 geen goedkeuring van het Europees Geneesmiddelenbureau,; de voordelen zouden niet tegen de risico's opwegen.\nEr is geen enkel geneesmiddel dat de ziekte van Alzheimer kan genezen. De gebruikte middelen bestrijden voornamelijk de symptomen en of vertragen het ziekteverloop.\nIn Nederland zijn vier middelen voor dementie beschikbaar: donepezil (Navazil), rivastigmine (Exelon), galantamine (Reminyl) en memantine (Ebixa). De eerste drie zijn acetylcholine-esterase-remmers, bedoeld voor mensen die een lichte of matige vorm van de ziekte hebben. De medicijnen gaan de verslechtering van het geheugen enigszins tegen. Het vierde middel, memantine, behoort tot de medicijnengroep NMDA-antagonisten en wordt gebruikt om probleemgedrag, zoals onrust of agressie, te verminderen.\nWetenschappelijk onderzoek naar medicatie bij Alzheimer.\nEr wordt volop onderzoek gedaan naar een medicijn voor Alzheimer.\nEen onderzoek uit 2012 naar behandeling van Alzheimer met het middel bexaroteen bleek een jaar later nauwelijks herhaalbaar. Het was een onderzoek gebaseerd op proeven met muizen met Alzheimer, dat tot optimistische reacties leidde, maar het blijkt veel complexer dan aanvankelijk gedacht. De muizen met Alzheimer vertoonden verstoord nestelgedrag; binnen enkele dagen na het starten van de behandeling vertoonden ze normaal nestelgedrag. Bij deze muizen bleek in het onderzoek dat het toedienen van bexaroteen tot gevolg had dat de plaques in de hersenen binnen drie dagen voor circa 50% verdwenen en dat de Alzheimersymptomen bij de muizen, zoals geheugenverlies, sterk verminderden. De onderzoekers concludeerden dat door bexaroteen de concentratie van het apolipoprote\u00efne E-enzym (ApoE) toenam. Dit enzym breekt de plaques af. Het enzym is ook actief bij het afbreken van in het bloed opgeloste amylo\u00efde: de niveaus hiervan bleken in het muizenbloed zeer sterk te dalen. Bexaroteen, oorspronkelijk een medicijn dat wordt gebruikt bij de behandeling van een bepaald type lymfeklierkanker, heeft, vergeleken met andere middelen, relatief weinig bijwerkingen.\nLevensverwachting (prognose).\nDe gemiddelde levensverwachting na diagnose is drie tot negen jaar.\nHulp verstrekken.\nBij het verzorgen en het begeleiden van iemand met een dementie krijgen de volgende punten aandacht:\nLeefgewoonten.\nHet kennen van de leefgewoonten van iemand met een dementie is voor een goede verzorging en begeleiding belangrijk, omdat het de mogelijkheid biedt het gedrag beter te begrijpen. Aansluiten bij de gewoontes met betrekking tot onderstaande routines zal onrust en verwardheid verminderen:\nHet is zinvol om van de leefgewoonten een overzicht samen te stellen zodat een ieder die bij de hulp betrokken is daarvan kennis kan nemen. Dit is een hulpmiddel om:\nAlzheimer en dieet.\nVolgens onderzoekers kan een evenwichtig dieet beschermen tegen cognitieve stoornissen op latere leeftijd. 65-plussers die regelmatig voedingsstoffen als bladgroenten, tomaten, noten, vis en gevogelte gebruiken zouden minder kans lopen op de ziekte van Alzheimer, dan mensen die veel vette melkproducten, rood- en orgaanvlees gebruiken. Een gezond dieet bevat stoffen als omega-3, omega-6, onverzadigde vetzuren, vitaminen E en B12 en foliumzuur. Dieetpatronen hangen vaak samen met iemands etnische en sociaaleconomische achtergrond. Daardoor is het mogelijk dat resultaten van studies naar effecten van voeding op de kans op het krijgen van alzheimer mede worden bepaald door andere factoren die binnen deze groepen verschillen. Bijvoorbeeld genetische verschillen, verschillen in opleiding of verschil in de hoeveelheid lichaamsbeweging.\nWoonsituatie.\nHet is belangrijk na te gaan waar gevaar kan ontstaan. Bijvoorbeeld de opbergplaats van medicijnen en andere gevaarlijke stoffen. Aandacht vraagt ook de sluiting van deuren, ramen en trappen. Om te proberen iemand die dement is zo goed mogelijk \"bij de tijd\" te houden, is het van belang dat tijd en datum op een vaste plaats goed zichtbaar zijn. Dit \"bij de tijd\" houden kan ook gestimuleerd worden door een goed gebruik van de media en het bij de hand hebben van een fotoalbum van de familie. Het geeft duidelijkheid als wordt vastgehouden aan activiteiten op tijdstippen waaraan men gewoon is. Dit geldt bijvoorbeeld voor opstaan, wassen, maaltijden, rusten en het innemen van medicatie.\nLichaamsverzorging.\nBij de lichaamsverzorging heeft iemand met de ziekte van Alzheimer vaak begeleiding nodig. Belangrijk is dat deze taak niet direct overgenomen wordt maar dat, al is het wat minder goed, zo veel mogelijk door de persoon zelf gedaan wordt.\nDoor de ziekte zal een pati\u00ebnt soms niet in staat zijn op adequate wijze aan te geven waar men pijn heeft of dat men zich niet lekker voelt. Naast een goede observatie van het lichamelijk functioneren is het kennen van de leefgewoonten een belangrijk hulpmiddel. Als bijvoorbeeld een demente man steeds maar zijn broekriem los doet, hoeft dat niet het gevolg te zijn van decorumverlies, maar kan dat er op duiden dat hij pijn in zijn buik heeft. Steeds kleine beetjes urine verliezen hoeft niet er op te wijzen dat er onzindelijkheid optreedt, maar kan ook betekenen dat er mogelijk een afwijking aan de blaas of de nieren is. Minder \"helder\" worden kan door de dementie komen, maar ook door een andere afwijking, bijvoorbeeld diabetes. Een verandering in het lichamelijk functioneren is een signaal de huisarts te raadplegen.\nOmgaan met decorumverlies.\nDecorum kan omschreven worden als het gevoel dat de mens heeft voor wat wel en wat niet passend is in een bepaalde situatie. Decorumverlies is een veelvoorkomend verschijnsel bij de ziekte van Alzheimer. Er is dan sprake van een geheel of gedeeltelijk onvermogen om zich in een situatie passend te gedragen. Als gevolg daarvan bestaat de kans dat men door de omgeving wordt afgewezen en er conflicten en/of vereenzaming ontstaat. Het is daarom zaak verlies van gevoel voor decorum zo veel mogelijk te voorkomen. Het kennen van de leefgewoonten is daarbij een belangrijk hulpmiddel. Door decorumverlies kan ook het taalgebruik grover worden. Correctie daarvan op bevoogdende wijze zal als regel negatief werken op de relatie met de persoon met alzheimer.\nOnderzoek en ondersteuning.\nSedert 1994 heeft de Wereldgezondheidsorganisatie (WHO) 21 september uitgeroepen tot Wereld Alzheimer Dag."}
{"id": "5651", "revid": "268534", "url": "https://nl.wikipedia.org/wiki?curid=5651", "title": "Paul Dukas", "text": "Paul Abraham Dukas (Parijs, 1 oktober 1865 \u2013 aldaar, 17 mei 1935) was een Frans componist.\nBiografie.\nDukas werd geboren in een familie die stamde uit de Elzas. Op zijn zestiende werd hij toegelaten tot het Conservatoire de Paris. Hij studeerde er piano bij Georges Mathias, muziektheorie en harmonieleer bij Th\u00e9odore Dubois en compositie bij Ernest Guiraud. Hij was goed bevriend met de drie jaar oudere Claude Debussy, voor wie hij ter nagedachtenis van diens dood een stuk voor piano zou schrijven (\"la plainte, au loin, du faune...\"). Hij studeerde ook samen met Debussy's verklaarde tegenstander Vincent d'Indy, met wie hij zijn leven lang bevriend bleef.\nAls componist was Dukas zowel bescheiden als buitengewoon perfectionistisch, wat ertoe leidde dat hij bijna de helft van de weinige werken die hij schreef zou vernietigen.\nSucces.\nDukas won verschillende prijzen, waaronder de tweede plaats in de Prix de Rome voor zijn cantate \"Vell\u00e9da\" in 1888. Teleurgesteld door deze mislukking verliet hij het conservatorium op 24-jarige leeftijd. Na zijn militaire diensttijd begon hij een dubbele carri\u00e8re als criticus en componist. \nDukas begon zijn carri\u00e8re als criticus in 1892 (27 jaar) met een artikel dat werd gepubliceerd in \"La Revue hebdomadaire\" over de uitvoering van Richard Wagners \"Der Ring des Nibelungen\". Later schreef hij ook voor \"Minerve\", \"La Chronique des arts\", \"La Gazette des beaux-arts\" en \"Le Courrier musical\".\nZijn Parijse debuut als componist vond plaats met de premi\u00e8re van de ouverture \"Polyeucte\", geschreven in 1891 en gedirigeerd door Charles Lamoureux aan het hoofd van het Orchestre Lamoureux in januari 1892. Ge\u00efnspireerd door de gelijknamige 17e-eeuwse tragedie van Pierre Corneille toont deze muziek de invloed van Wagner.\nOok zijn enige symfonie, in C-majeur (1896), werd een groot succes. Het driedelige werk verraadt de invloed van de symfonie\u00ebn van C\u00e9sar Franck en Ernest Chausson. In het stuk bewijst Dukas zijn orkestratiekunst, waardoor Isaac Albeniz zijn assistentie inriep voor de orkestratie van het pianowerk \"Catalonia\".\nVan de werken die zijn uitgegeven en bewaard zijn gebleven, is het symfonische scherzo \"L'apprenti sorcier\" uit 1897 (naar Goethes ballade \"Der Zauberlehrling\") zonder meer het bekendste. De Walt Disney-film \"Fantasia\" uit 1940 heeft bijgedragen aan de populariteit van dit werk, waarmee Dukas zijn reputatie als muzikaal humorist heeft verworven.\nAndere belangrijke werken van Dukas zijn de opera \"Ariane et Barbe-Bleue\" (1907), op een libretto van Maurice Maeterlinck, en het ballet \"La P\u00e9ri\" met de inleidende fanfare (1912). Dit werk berust op een Perzische legende en was oorspronkelijk bedoeld voor de Ballets Russes van Serge Diaghilev. Het werd uiteindelijk opgedragen aan de danseres Natasja Truchanova. Hierna publiceerde Dukas geen enkel werk meer.\nDukas doceerde orkestratie en later ook compositie aan het Parijse conservatorium, aan onder anderen Olivier Messiaen, Maurice Durufl\u00e9 en Manuel Ponce. Daarnaast was hij een belangrijk muziekpublicist en -onderzoeker.\nDukas stierf op 69-jarige leeftijd in zijn geboortestad Parijs."}
{"id": "5657", "revid": "75723", "url": "https://nl.wikipedia.org/wiki?curid=5657", "title": "Chnoem", "text": "Chnoem (of Chnemoe) is een god uit de Egyptische mythologie. Hij wordt vooral afgebeeld met de kop van een ram met rechte horens. Dit weerspiegelt de ouderdom van zijn cultus, omdat het een afbeelding is van het oudste schapenras dat in Egypte getemd werd (Ovis longipes). Chnoem werd vereerd op een aantal plaatsen, vooral in Elephantine op de zuidgrens van Egypte bij de eerste cataract, die door de Egyptenaren als de bron van de Nijl werd gezien, maar ook in Esna, waar het jaarlijkse \"Festival van het Pottenbakkerswiel\" gevierd werd.\nHet woord voor ram in Egyptisch is \"ba\" en dat woord betekent ook zoiets als persoonlijkheid of geest. Wanneer de oppergod Ra 's nachts als 'ba' door de onderwereld reist, wordt hij vaak als ram afgebeeld en zo is Chnoem dus een aspect van de oppergod, de Schepper Cheperi-Ra-Toem. Althans zo zagen de priesters van Chnoem hem graag.\nEr is een mythe waarin Chnoem een belangrijke rol speelt, \"Chnoem en de zeven magere jaren\"."}
{"id": "5658", "revid": "66056108", "url": "https://nl.wikipedia.org/wiki?curid=5658", "title": "Chnoem en de zeven magere jaren", "text": "Chnoem en de zeven magere jaren is een mythe uit de Egyptische mythologie, die staat opgetekend op de Hongersnoodstele, een blok graniet van zo'n drie meter hoog op het eilandje Sehel even ten zuiden van Aswan. \nOver de inscriptie.\nDe inscriptie is moeilijk te zien en werd bij toeval ontdekt door C.E. Wilbour in 1889. Toen de vertaling ervan in 1891 door Emile Brugsch uitgegeven werd, veroorzaakte dat enige opschudding omdat de mythe duidelijke overeenkomsten vertoont met het verhaal van de vette en magere jaren in Genesis 41:46-57. Jaren waarin de overstroming van de oevers van de Nijl uitbleef waren geen uitzondering, dat geldt ook voor latere tijden. Na de droogte van 1066-1072 na Chr. bijvoorbeeld werd er op grote schaal mensenvlees verhandeld en gegeten (bron?).\nVolgens de mythe, die waarschijnlijk uit de late tijd stamt, was er ook in de tijd van farao Djoser van de IIIe dynastie (tweeduizend jaar eerder) een zevenjarige droogte geweest. \nDe mythe weerspiegelt maar al te duidelijk de onderlinge na-ijver van de verschillende priesterschappen in de verschillende steden. Zij probeerden allemaal om hun god als de oppergod voor te stellen om zo een grotere aanspraak op de belastingopbrengsten van het land te kunnen laten gelden. Er bestonden dus vele verschillende lokale voorstellingen van de godenwereld. Hoewel Egyptenaren onderling dus verschilden in religieuze denkbeelden was dat zelden reden tot geweld of onderdrukking. Het is mogelijk dat dit verband houdt met het Bijbelverhaal over Jozef (zoon van Jakob).\nDe mythe.\n\"In het 18e jaar van koning Djoser toen Madir de prins van Erpa en Ha was en gouverneur van het tempeldomein van het noorden en het zuiden, alsmede de leider van de Chenti te Elefantine werd er een bericht van de koning aan hem afgeleverd waarin Zijne Majesteit hem schreef:\"\n\"De koning is wanhopig om uit vinden waarom deze ramp het land overkomen is. Is er iets mis met de Nijlgod Hapi? Waar komt de Nijl eigenlijk vandaan? Welke goden hebben daar gezag over? Heeft hij ze soms beledigd of verwaarloosd?\" \n\"Madit kon hem dat wel vertellen. Tenslotte was Elefantine de bron van de Nijl, het water van de rivier kwam daar uit twee spelonken naar boven. Het waren de borsten van de Nijlgod. Maar de god die daarover de baas was, was Chnoem. Hij had ooit het slot geopend op de deuren die de stroom ingesloten hadden gehouden en toen hij met zijn sandalen op de grond gestampt had, was Hapi tevoorschijn gekomen.\" \n\"Madit ging voort de koning alles over Chnoem te vertellen, dat hij woonde in een houten tempel vlak bij een steengroeve en dat hij het hoofd was van een gezelschap van goden dat bestond uit Anoeket, Hapi, Sjoe, Geb, Noet, Osiris, Isis, Nephthys en Horus. Vreemd toch dat zo'n belangrijke god bij de Egyptenaren die van zijn goede gunsten afhingen, zo weinig aandacht kreeg...\" \n\"Djoser kwam zelf naar Elefantine om dat recht te zetten, en bezocht de tempel met veel offergaven: broden, bier, ganzen, ossen en allerlei andere heerlijke zaken. Plotseling verscheen Chnoem zelf aan de koning en gaf hem een standje. Hij, de Schepper en Heer, had niet eens een fatsoenlijk heiligdom. Djoser kon best eens een mooie tempel voor hem bouwen. Tenslotte was hij degene die de Nijl deed opkomen en zo rijke oogsten aan Egypte schonk. Toen de koning het woord 'oogst' hoorde schrok hij wakker uit deze religieuze droom. Hij besloot meteen aan het werk te gaan. Kosten noch moeite werden gespaard en de beste werklui en kunstenaars aan het werk gezet om Chnoem een prachtige nieuwe behuizing te geven. Voortaan moesten alle karavanen die uit de Soedan naar het noorden kwamen tol betalen aan de nieuwe tempel en alle smeden, mijnbouwers, metselaren en handwerkslieden moesten een tiende van alles wat zij verdienden als belasting betalen.\" \n\"De Nijl overstroomde Egypte weer en de rijke oogsten keerden weer. De priesters van Chnoem konden zich daarna onbekommerd aan al hun ingewikkelde rituelen wijden in een gloednieuwe tempel.\""}
{"id": "5659", "revid": "104798", "url": "https://nl.wikipedia.org/wiki?curid=5659", "title": "Pyridine", "text": "Pyridine is een heterocyclische, aromatische verbinding met als brutoformule C5H5N. De stof komt voor als een kleurloze, heldere vloeistof met een zeer indringende en onplezierige visgeur, vergelijkbaar met die van tri-ethylamine. Pyridine is goed oplosbaar in water en in de meeste organische oplosmiddelen. Het is een typische organische base die in het laboratorium vaak wordt gebruikt.\nPyridine werd in 1846 ontdekt in koolteer door de Schotse scheikundige Thomas Anderson. Het komt voor in tal van voedingsmiddelen, tabak en essenti\u00eble oli\u00ebn.\nSynthese.\nEr bestaan verscheidene methoden om pyridine en derivaten ervan te synthetiseren:\nStructuur en eigenschappen.\nElektronenstructuur.\nDe elektronenstructuur lijkt sterk op die van benzeen: het enige verschil is dat in pyridine een CH-eenheid is vervangen door een stikstofatoom. Het vrij elektronenpaar op stikstof bevindt zich in een sp2-gehybridiseerd orbitaal dat zich in het vlak van de aromatische ring bevindt. Het draagt derhalve niet bij tot de aromaticiteit in de ring. Dit is van bijzonder belang, anders zou de ring anti-aromatisch zijn.\nZuur-base-eigenschappen.\nDoor dat vrij elektronenpaar op stikstof reageert pyridine basisch en kan dus vlot omgezet worden in zijn geconjugeerd zuur, het pyridiniumion. De p\"K\"z van het geconjugeerde zuur van pyridine (het pyridinium-ion) bedraagt 5,25, waarmee het iets minder zuur is dan azijnzuur. De positieve lading kan gestabiliseerd worden door resonantie:\nReactiviteit.\nDe aanwezigheid van het stikstofatoom in de aromatische ring heeft een invloed op de verdeling van de elektronen in de ring en de daarmee gepaard gaande reactiviteit. De symmetrie die in benzeen verantwoordelijk is voor de ontaarding van de twee hoogst bezette moleculaire orbitalen, is in pyridine vervallen. De bijdrage van de verschillende atomen aan de bindende orbitalen zal verschillen en daarmee ook de ladingsdichtheid op de verschillende koolstofatomen. Bij pyridine maakt het vrij elektronenpaar op stikstof geen deel uit van het gedelokaliseerde \u03c0-systeem en derhalve is de elektronendensiteit laag, waardoor elektrofielen veel minder de neiging hebben om te reageren. In het geval van pyridine zal een elektrofiel eerder met het vrij elektronenpaar op stikstof reageren, met vorming van pyridiniumverbindingen. Elektrofiele aromatische substitutie bij pyridine zal enkel optreden op plaats 3, omdat dit het elektronenrijkste koolstof is:\nSubstitutie op plaats 2 of 4 leidt tot een onstabiel, zogenaamd \u03c3-complex (met slechts 6 elektronen rond stikstof):\nIn het overeenkomstig amine-oxide van pyridine, pyridine-\"N\"-oxide, is door de aanwezigheid van een formele positieve lading op stikstof de situatie volledig tegenovergesteld. Daar reageert een elektrofiel op plaats 2 en 4 in de ring, omdat de elektronendensiteit verhoogd is.\nToxicologie en veiligheid.\nPyridine is schadelijk en kan duizeligheid, misselijkheid, slapeloosheid, oogirritatie en lever- en nierschade veroorzaken. Contact met de ogen en huid leidt tot irritatie. Zelfs korte blootstelling kan aanleiding geven tot brandwonden. Pyridine wordt door de huid geabsorbeerd. Wanneer de vloeistof wordt ingeslikt kan hevige irritatie aan de keel en slokdarm optreden, met als gevolg braken en diarree. De stof kan ook schadelijke effecten hebben op het centraal zenuwstelsel, waardoor slaperigheid en bewusteloosheid optreden.\nIn 2022 bracht de Nederlandse Gezondheidsraad een conceptrapport uit waarin het de carcenogeniciteit en genotoxiciteit van pyridine beoordeelde. Het rapport adviseerde om pyridine enerzijds niet te classificeren voor mutageniteit in geslachtscellen, maar anderzijds wel als een stof die moet beschouwd worden als kankerverwekkend voor de mens (classificatie in categorie 1B) en te kenmerken met gevaarsaanduiding H350 (mogelijk kankerverwekkend)."}
{"id": "5663", "revid": "16833", "url": "https://nl.wikipedia.org/wiki?curid=5663", "title": "Getallen", "text": ""}
{"id": "5665", "revid": "484386", "url": "https://nl.wikipedia.org/wiki?curid=5665", "title": "Akhnaten", "text": "Het begrip Akhnaten kent meerdere definities. Bedoeld kan worden:"}
{"id": "5667", "revid": "63105", "url": "https://nl.wikipedia.org/wiki?curid=5667", "title": "Optellen", "text": "Optellen is een van de basisoperaties uit de rekenkunde. Optellen is oorspronkelijk het bepalen van het totale aantal dat ontstaat bij samenvoeging van twee of meer afzonderlijke aantallen. Het symbool voor optellen is het plusteken (+). In het plaatje hiernaast ziet men bijvoorbeeld 1 + 2 + 2 appels. Samengevoegd zijn dat vijf appels. Daarom is 1 + 2 + 2 = 5. Hierbij noemt men de getallen \"1\", \"2\" en \"2\" de \"termen\". Het \"totaal\", in ons voorbeeld 5, noemt men de \"som\". Optellen is een rekenkundige bewerking van de eerste orde.\nBehalve voor het tellen van fruit wordt optellen ook gebruikt voor het samenvoegen van andere fysieke en abstracte grootheden. Daarbij worden verschillende soorten getallen gebruikt, zoals gehele getallen, negatieve getallen, breuken, decimale getallen, irrationale getallen en complexe getallen.\nIn zijn eenvoudigste vorm, bij gehele getallen, betekent optellen dat er startend van een begingetal een volgend aantal wordt bijgeteld. Dat houdt in dat er vanaf het begingetal, zeg 8, verder geteld wordt, tot dit volgende aantal, zeg 3, erbij is geteld. Acht, negen, tien, elf. Door vanaf 8 dus 3 verder te tellen krijgen we als resultaat 11. Conclusie: 8 + 3 = 11, \"8 plus 3 is 11\". Dit resultaat 11 noemt men de \"som\" van de bij elkaar opgetelde getallen.\nBij het optellen van grote getallen is deze telmethode nogal omslachtig en ook tijdrovend. Probeer bijvoorbeeld maar eens om beginnend bij het getal 25 hier 50 bij op te tellen door vanaf 26 tot 75 te tellen (25 + 50 = 75). Om dit soort opgaven op een effici\u00ebntere wijze uit te kunnen voeren leren kinderen optellingen met een som kleiner dan tien uit hun hoofd. Voor optellingen, waar de som van de optelling boven de tien uitkomt, leert men methoden om getallen op een meer systematische wijze bij elkaar op te tellen. Daarbij wordt gebruikgemaakt van de gewoonte om getallen in het decimale positiestelsel weer te geven.\nMethoden voor het optellen van twee getallen.\nE\u00e9n methode is de decimale posities van rechts naar links af te werken. \nIs de som in een decimale positie 10 of groter, dan wordt het cijfer van de eenheden genoteerd en het cijfer van de tientallen opgeteld bij de decimale positie links ernaast. Op school wordt wel gezegd dat dat cijfer \"onthouden\" moet worden, de wetenschappelijke term is \"overdracht\" of \"carry\":\nEen voordeel is dat men cijfer voor cijfer definitief vaststelt (en dus kan opschrijven) nog voor de berekening af is. Een nadeel kan zijn dat men de minst significante cijfers het eerst bepaalt.\nAls men van links naar rechts werkt bepaalt men een steeds nauwkeuriger benadering van het antwoord, in dit geval achtereenvolgens 1000, 1120 en 1123. Dit heeft als voordeel dat men in de loop van de berekening alvast een benadering van het antwoord heeft, en eventueel kan besluiten dat dit voldoende is om te weten. Een nadeel is dat het definitieve cijfer in een bepaalde decimale positie van alle cijfers vanaf die positie naar rechts in beide termen kan afhangen. Als men dus alvast een cijfer wil opschrijven zonder naar de cijfers rechts van de betreffende decimale positie in de termen te kijken, moet men eventueel een genoteerd cijfer later weer veranderen. Om een cijfer definitief te bepalen hoeft men echter maar beperkt naar die andere cijfers te kijken: alleen als \u00e9\u00e9n positie naar rechts de som van de beide cijfers 9 bedraagt moet men naar de cijfers in de volgende decimale positie kijken, enzovoort. Men hoeft dus nooit veel tegelijk te onthouden om achtereenvolgens de definitieve cijfers op te schrijven. Bovendien, als men in een zeldzaam geval veel decimale posities heeft moeten bekijken om in \u00e9\u00e9n positie het definitieve cijfer te bepalen dan kan men vervolgens zonder verdere moeite overeenkomstig veel extra cijfers definitief opschrijven (een rijtje nullen of een rijtje negens), alvorens er weer een decimale positie is waarbij men weer moet gaan rekenen.\nMethoden voor het optellen van meer dan twee getallen.\nOok bij het optellen van meer dan twee getallen kan men van rechts naar links werken als boven. Men kan dan wel meer dan een overtollige 10 hebben, het kan een tienvoud zijn. Bij het optellen van zeer veel getallen kan de som van de cijfers in een bepaalde positie ook 3 of meer zijn, waardoor men meer moet onthouden, of op een kladje opschrijven.\nBij het werken van links naar rechts is het in het geval van het optellen van meer dan twee getallen lastiger om cijfers definitief te bepalen, en moet men dus kladaantekeningen maken (bijvoorbeeld de som van de cijfers per kolom) v\u00f3\u00f3r men uiteindelijk het definitieve getal opschrijft.\nBelangrijke eigenschappen.\nDe volgorde waarin getallen worden opgeteld maakt niet uit. De som is altijd hetzelfde. De optelling is dus associatief en commutatief. Bij een oneindige reeks waarbij de parti\u00eble sommen naar een limiet convergeren kan de volgorde wel uitmaken.\nAls het getal nul wordt opgeteld bij een willekeurig getal, zal dat getal niet veranderen. Nul is het neutrale element voor de optelling.\nDe som van een getal en zijn tegengestelde is nul.\nNotatie.\nAls alle termen van de optelling afzonderlijk worden uitgeschreven, wordt het optellen gesymboliseerd met het plusteken (+):\nOptellen kan herhaald worden uitgevoerd:\nDaarbij is de volgorde van optellen niet belangrijk.\nAls de termen niet afzonderlijk worden uitgeschreven, wordt gebruikgemaakt van het sommatieteken, de hoofdletter sigma uit het Griekse alfabet\nDe (dummy)variabele i heet \"sommatie-index\" en onder- en bovenschrift, de sommatiegrenzen, geven aan dat de index begint te tellen bij m en eindigt bij de waarde n. Zo is bijvoorbeeld:\nOok optellingen van oneindig veel termen komen in de wiskunde voor; zij worden oneindige reeksen genoemd. De som van zo'n reeks (de reekssom) kan wel een eindige waarde hebben.\nInverse van optellen.\nDe inverse (tegengestelde) bewerking van optellen is aftrekken.\nApparatuur en software.\nV\u00f3\u00f3r de elektronische rekenmachine waren er voor het rekenwerk mechanische rekenapparaten, zowel met handbediening als elektrisch. Een mechanisch apparaat voor optellen en aftrekken was bijvoorbeeld de Addiator.\nIn de meeste spreadsheets is er de functie SUM om een rij, kolom of rechthoek van getallen op te tellen, zie ook de lijst van Excel-functies.\nAlgemener.\nDe operatie van een abelse groep wordt vaak als optelling opgevat. Een voorbeeld is het optellen van vectoren. Een ring wordt gedefinieerd op basis van twee operaties, waarvan de ene optelling wordt genoemd. Een ring is met betrekking tot deze operatie ook een abelse groep."}
{"id": "5668", "revid": "264532", "url": "https://nl.wikipedia.org/wiki?curid=5668", "title": "Aftrekken (wiskunde)", "text": "Aftrekken is bij het rekenen de inverse bewerking van optellen. Als bij een getal een ander getal wordt opgeteld en daarna van het resultaat hetzelfde getal weer wordt afgetrokken, is het resultaat het oorspronkelijke getal. Aftrekken is het verminderen van een getal met een ander getal; door aftrekken bepaalt men hoeveel er na de vermindering overblijft. Aftrekken beantwoordt de vraag hoeveel nog bij een gegeven aantal opgeteld moet worden om een bepaald totaal te verkrijgen. Het antwoord is dat van het totaal het gegeven aantal afgetrokken moet worden. Aftrekken is een rekenkundige bewerking van de eerste orde.\nBijvoorbeeld\nMethoden voor het aftrekken van twee getallen.\nE\u00e9n methode is de decimale posities van rechts naar links af te werken, net als dat bij optellen kan. \nBij een \"tekort\" in een bepaalde decimale positie wordt er 10 bijgeteld, en 1 in de decimale positie links ernaast in mindering gebracht. Dit heet \"overdracht\" of \"carry\", bij aftrekking spreekt men ook wel van \"leen\" of \"borrow\".\nStap voor stap:\nNatuurlijk wordt de berekening in een keer opgeschreven:\nEen voordeel is dat men cijfer voor cijfer definitief vaststelt (en dus kan opschrijven) nog voor de berekening af is. Een nadeel is dat men de minst significante cijfers het eerst bepaalt.\nVan links naar rechts werken is eenvoudiger dan bij optellen, omdat voor het definitief bepalen van een cijfer men alleen maar hoeft te kijken of de resterende cijfers rechts bij het bovenste getal een groter getal vormen dan bij het onderste getal.\nMethoden voor het optellen en aftrekken van meer dan twee getallen.\nVoor het optellen en aftrekken van meer dan twee getallen (of anders gezegd: het optellen van getallen waarbij sommige negatief zijn) kan men ze onder elkaar zetten en van rechts naar links werken, net als bij optellen. Zeker bij grote getallen is het wel wat lastiger, omdat men niet alleen naar de cijfers in een kolom, maar ook steeds naar de mintekens moet kijken.\nBij het werken van links naar rechts gelden dezelfde opmerkingen als bij optellen.\nApparatuur en software.\nEen mechanisch apparaat voor optellen en aftrekken is de Addiator.\nOp rekenmachines en in programmeertalen wordt een streepje gebruikt als minteken. Men moet in een computerprogramma wel acht slaan op gebruik van het juiste streepje. In een spreadsheet is er bovendien vaak de functie SUM om een rij, kolom of rechthoek van getallen op te tellen. Men kan dan de getallen die men wil aftrekken schrijven als een negatief getal. "}
{"id": "5669", "revid": "1306775", "url": "https://nl.wikipedia.org/wiki?curid=5669", "title": "Vermenigvuldigen", "text": "Het vermenigvuldigen van twee getallen is een rekenkundige bewerking.\nDe bewerking van het vermenigvuldigen van de twee getallen formula_1 en formula_2 wordt geschreven als formula_3. Het getal formula_1 wordt \"vermenigvuldiger\" genoemd en het getal formula_2 het \"vermenigvuldigtal\". Het zijn de twee \"factoren\" van de vermenigvuldiging. Voor extra duidelijkheid wordt, afhankelijk van de context, soms gesproken van een \"vermenigvuldigingsfactor\". Het resultaat van de vermenigvuldiging heet het product (van de factoren).\nAls de vermenigvuldiger formula_1 een positief geheel getal is, komt vermenigvuldigen overeen met herhaald optellen; met andere woorden, een som van formula_1 termen formula_2:\nIn plaats van 18 keer het getal 24 bij elkaar op te tellen:\nmet als uitkomst 432,\nschrijft men:\nen berekent:\nHet resultaat van de vermenigvuldiging, het getal 432, is het product van vermenigvuldiger 18 en vermenigvuldigtal 24. Omdat vermenigvuldigen commutatief is, 18 \u00d7 24 = 24 \u00d7 18, worden vermenigvuldiger en vermenigvuldigtal beide ook wel met \"factor\" aangeduid.\nHet symbool waarmee een vermenigvuldiging wordt aangeduid, is een \"kruisje\" (\u00d7) of een wat hoger geplaatst \"puntje\" (\u00b7), beide uitgesproken als \"maal\" of \"keer\".\nOok meer dan twee getallen kunnen met elkaar vermenigvuldigd worden. Het product ontstaat door achtereenvolgens herhaaldelijk twee factoren met elkaar te vermenigvuldigen, waarbij het tussenresultaat als nieuwe factor komt in de plaats van de twee. Bijvoorbeeld:\nConcreet:\nEen kleine vermenigvuldiger wordt in een zin vaak uitgedrukt als percentage, bijvoorbeeld een inkomstenbelasting van 20% van het inkomen, als het gaat om 0,2 maal het inkomen.\nLeren vermenigvuldigen.\nVermenigvuldigen wordt onderwezen op de basisschool. Daarbij zijn drie belangrijke stappen.\nDe eerste stap laat met kleine getallen zien dat vermenigvuldigen voortkomt uit herhaald optellen. Daarbij worden eenvoudige voorbeelden gebruikt, zoals: drie kinderen hebben elk twee handen; samen hebben ze zes handen. Dus: formula_14 Uiteindelijk mondt dit uit in het uit het hoofd leren van de tafels van vermenigvuldiging.\nIn de tweede stap wordt dit gecombineerd met tientallen, honderdtallen, enzovoort. Voor het uitrekenen van 30\u00a0\u00d7\u00a070 wordt dan eerst berekend: 3\u00a0\u00d7\u00a07\u00a0=\u00a021, en dus: 30\u00a0\u00d7\u00a070\u00a0=\u00a02100. Dit is onder andere in te zien door het ordenen van getallen in rijtjes. Een voorraad van 60 auto's kan worden geordend in 6 rijtjes van 10. Als er 4 van zulke voorraden zijn, resulteren 4\u00a0\u00d7\u00a06\u00a0=\u00a024 rijtjes van elk 10 auto's. Dus: 240 auto's, en uiteindelijk: 4\u00a0\u00d7\u00a060\u00a0=\u00a0240. Hier wordt de associativiteit van vermenigvuldigen gebruikt: formula_15, oftewel: 4\u00a0\u00d7\u00a0(6\u00a0\u00d7\u00a010)\u00a0= (4\u00a0\u00d7\u00a06)\u00a0\u00d7\u00a010.\nDe derde stap is het in delen vermenigvuldigen van getallen. De vermenigvuldiging 5\u00a0\u00d7\u00a024 wordt berekend als volgt: 5\u00a0\u00d7\u00a024\u00a0= 5\u00a0\u00d7\u00a0(20\u00a0+\u00a04)\u00a0= 5\u00a0\u00d7\u00a020\u00a0+\u00a05\u00a0\u00d7\u00a04\u00a0= 100\u00a0+\u00a020\u00a0=\u00a0120. Hier wordt de distributiviteit van de vermenigvuldiging gebruikt: formula_16.\nOnder elkaar vermenigvuldigen.\nDe boven uitgelegde methode wordt systematisch toegepast bij het zogeheten 'onder elkaar vermenigvuldigen'. Aan de hand van een voorbeeld zal de methode verduidelijkt worden. Om het product van de getallen 4321 en 567 te berekenen worden de getallen onder elkaar geschreven met de meest rechtse cijfers precies onder elkaar, en daaronder een streep. Dan wordt in een aantal stappen de berekening uitgevoerd.\n 21 11 11\n 4321 4321 4321 4321 4321\n 567 567 567 567 567\n 30247 30247 30247 30247\n 259260 259260 259260\n 2160500 2160500\n 2450007\nIn de praktijk worden de resultaten van de tussenstappen niet afzonderlijk opgeschreven, maar komt de berekening successievelijk tot stand, en ziet men uiteindelijk alleen de laatste 'kolom'. Zo ziet de berekening van het product van 19287 en 213 er als volgt uit:\n 19287\n 213\n 57861\n 192870\n 3857400\n 4108131\nIn deze berekeningen worden alleen getallen onder de 10 met elkaar vermenigvuldigd. Het is daarom dat de tafels van vermenigvuldiging uit het hoofd geleerd worden.\nDeze methode kan ook voor decimale getallen met een komma erin ('kommagetallen') gebruikt worden, als het aantal cijfers achter de komma eindig is (het geldt dus niet voor irrationale getallen of repeterende breuken). Men moet alleen rekening houden met de plaats van de komma in het eindresultaat. Als eerste voorbeeld de berekening van het product van 19287 en 2,13\n 1 9 2 8 7\n 2,1 3\n 5 7 8 6 1\n 1 9 2 8 7 0\n 3 8 5 7 4 0 0\n 4 1 0 8 1,3 1\nDe berekening verschilt in niets van de berekening zonder komma, behalve dat in het eindresultaat de komma zo geplaatst is, dat er 2 cijfers achter de komma staan. Dit omdat er in de te vermenigvuldigen getallen ook 2 cijfers achter de komma staan. (De getallen zijn alleen om typografische redenen, in verband met de plaatsing van de komma, meer gespatieerd opgeschreven. Dat heeft verder geen betekenis.)\nAls in beide getallen een komma voorkomt, bijvoorbeeld bij de berekening van het product van 19,287 en 2,13, gaat het weer hetzelfde. Nu zijn er in totaal 5 cijfers achter de komma, zodat in het eindresultaat 5 cijfers achter de komma komen te staan.\n 1 9,2 8 7\n 2,1 3\n 5 7 8 6 1\n 1 9 2 8 7 0\n 3 8 5 7 4 0 0\n 4 1,0 8 1 3 1\nAlternatieve methode.\nEen andere manier van uitvoeren van een vermenigvuldiging is de 'kruislingse vermenigvuldiging', waardoor de som van meerdere producten, zoals die zichtbaar zijn bij notering in de traditionele berekening, kan worden teruggebracht tot \u00e9\u00e9n product zodat alleen de twee factoren en het product genoteerd worden. In het voorbeeld van 24\u00a0\u00d7\u00a018 ontstaat het product 432 door de volgende som: \nopgeschreven in de \"kruislingse\" volgorde\nIn grotere berekeningen zullen de vele nullen leiden tot vergissingen, vooral als het product door middel van hoofdrekenen gevonden moet worden.\nTer illustratie van de alternatieve methode dient het volgende voorbeeld, nu zonder gebruik van nullen:\n 8 1 2 5 3\n \u00d7 2 3 6 7 4\n 4*3 = 12; onthoud 1, noteer 2 (van rechts naar links)\n 1 + 4*5 + 7*3 = 42; onthoud 4, noteer 2\n 4 + 4*2 + 7*5 + 6*3 = 65; onthoud 6, noteer 5\n 6 + 4*1 + 7*2 + 6*5 + 3*3 = 63; onthoud 6, noteer 3\n 6 + 4*8 + 7*1 + 6*2 + 3*5 + 2*3 = 78; onthoud 7, noteer 8\n 7 + 7*8 + 6*1 + 3*2 + 2*5 = 85; onthoud 8, noteer 5\n 8 + 6*8 + 3*1 + 2*2 = 63; onthoud 6, noteer 3\n 6 + 3*8 + 2*1 = 32; onthoud 3, noteer 2\n 3 + 2*8 = 19; noteer 19\nHet product van deze opgave is dan: 1923583522.\nVoor kenners van de tafels van 100 is de berekening nog sneller uit te voeren, namelijk:\n 74*53 = 3922; onthoud 39, noteer 22\n 39 + 74*12 + 36*53 = 2835; onthoud 28, noteer 35\n 28 + 74*8 + 36*12 + 2*53 = 1158, onthoud 11, noteer 58\n 11 + 36*8 + 2*12 = 323; onthoud 3, noteer 23\n 3 + 2*8 = 19, noteer 19\nNotatie en terminologie.\nHet gebruik van een kruisje (Andreaskruis) als maalteken, bijvoorbeeld formula_19 is afkomstig van William Oughtred en wordt voor het eerst aangetroffen in Thomas Harriots \"Artis analyticae praxis,\" postuum gepubliceerd in 1631. Dit symbool wordt aangeleerd in onder meer Vlaamse en Nederlandse basisscholen.\nRen\u00e9 Descartes gebruikte een punt als maalteken. De hoger geplaatste punt (bijvoorbeeld formula_20) is de meest gebruikte notatie in de wiskunde, maar ook op basisniveau in Duitsland. Het kruisje is ongeschikt door de mogelijke verwarring met de letter x, die in de algebra veel wordt gebruikt.\nAls men geen cijfers direct naast elkaar zet, wordt in de wiskunde meestal zelfs helemaal geen teken gebruikt, bijvoorbeeld:\nAls er variabelen zijn van meer dan \u00e9\u00e9n letter (wat meestal alleen buiten een wiskundige context voorkomt, maar wel ook bij computerprogramma's) dan is een expliciet maalteken nodig. In de meeste programmeertalen wordt een sterretje gebruikt, bijvoorbeeld codice_1. Dit vermijdt verwarring met de letter x en met de punt, die in programmeertalen als decimaalteken dient.\nEen product van nul of meer factoren schrijft men soms verkort met een vermenigvuldigingsteken, de hoofdletter pi uit het Griekse alfabet.\nHierbij zijn formula_25 en formula_26 gehele getallen met formula_27. Als formula_28 zijn er nul factoren. Het product is dan 1. Als formula_29 is er \u00e9\u00e9n factor. Het product is dan het getal zelf. \nZo kan men bijvoorbeeld formula_26 faculteit noteren als\nHulpmiddelen.\nHet daadwerkelijk uitvoeren van vermenigvuldigingen zonder rekenmachine is vooral voor grotere getallen een moeizame bezigheid. Een in het verleden veel gebruikte methode was gebaseerd op de eigenschap van logaritmen. Om het product formula_32 van de twee getallen formula_1 en formula_2 uit te rekenen, ging men als volgt te werk, gebruikmakend van de relatie:\nMet behulp van een logaritmetafel werden de logaritmen van formula_1 en van formula_2 bepaald, waarna deze werden opgeteld. Door terugzoeken in de logaritmetafel werd dan het product gevonden:\nOp deze manier was het moeizame vermenigvuldigen gereduceerd tot optellen.\nDe rekenliniaal en de rekenschijf berusten op deze methode.\nVerder zijn mechanische rekenmachines bedacht, later elektrische en elektronische. Aparte rekenmachines bestaan nog wel, maar deze functie is ook meestal aanwezig of te installeren op een smartphone of tablet.\nInverse van vermenigvuldigen.\nDe inverse bewerking van vermenigvuldigen is delen."}
{"id": "5670", "revid": "1243407", "url": "https://nl.wikipedia.org/wiki?curid=5670", "title": "Machtsverheffen", "text": "Machtsverheffen is een wiskundige bewerking, die wordt geschreven als formula_1, waarbij twee getallen, het grondtal of de factor formula_2 en de exponent formula_3, betrokken zijn. Als formula_3 een positief geheel getal is, komt machtsverheffen overeen met herhaalde vermenigvuldiging, met andere woorden, een product van formula_3 factoren van formula_2:\nnet zoals vermenigvuldiging met een positief geheel getal overeenkomt met herhaald optellen:\nDe uitdrukking formula_1 heet macht van formula_2, het is de formula_3-de macht van formula_2.\nDeze uitdrukking wordt uitgesproken als: formula_2 tot de macht formula_3, of formula_2 tot de formula_3-de macht, of ook kortweg formula_2 tot de formula_3-de. Zo is formula_19 tot de macht formula_20 ofwel formula_19 tot de derde: formula_22, met formula_19 als het grondtal en formula_20 als de exponent van de macht formula_25.\nMachtsverheffen is een rekenkundige operatie van de derde orde.\nHet berekenen van een macht formula_1 kan vaak effici\u00ebnt worden uitgevoerd door de machten van herhaald te kwadrateren.\nGeschiedenis.\nDe notaties formula_27 voor het kwadraat en formula_28 als afkortingen voor formula_29 en formula_30 komen voor bij Thomas Harriot in zijn postume werk \"Artis analyticae praxis\" uit 1631. Ren\u00e9 Descartes maakte uitgebreid gebruik van die notatie voor positieve gehele exponenten. John Wallis definieerde negatieve en gebroken exponenten.\nDefinitie.\nVoor het natuurlijke getal formula_31 is de formula_3-de macht van het grondtal formula_2, genoteerd als formula_1, gedefinieerd als het product van formula_3 factoren formula_2.\nUit deze definitie volgt ook dat \nDe gebruikelijke notatie is om de exponent formula_3, die het aantal factoren aangeeft, hoger te schrijven, met een superscript.\nVoor formula_39 is een aparte definitie nodig. Voor formula_40 is de gebruikelijke definitie:\nMet deze definitie blijft de betrekking formula_42 geldig voor formula_39.\nEr zijn negatieve exponenten mogelijk door te defini\u00ebren dat:\nen gebroken exponenten met\nRekenen met machten.\nBij het rekenen met machten kan gebruik worden gemaakt van de onderstaande rekenregels. Daarbij is er steeds van uitgegaan dat de betrokken machten gedefinieerd zijn.\nVoor formula_46 is:\nen voor formula_56\nMet gebruikmaken van de natuurlijke logaritme en de exponenti\u00eble functie voor het positief grondtal formula_61 geldt:\nMachtsverheffen is geen associatieve bewerking, bijvoorbeeld formula_63.\nDaar machtsverheffen niet commutatief is, formula_64 terwijl formula_65, zijn er twee inverse bewerkingen: worteltrekken en logaritme\nAfgeleide.\nHet maakt met differenti\u00ebren van een functie waarin machtsverheffen voorkomt verschil dat de variabele formula_2 waarnaar wordt gedifferentieerd in het grondtal staat of in de exponent: \nMachten en complexe getallen.\nVia wiskundige regels zijn ook machten met als exponent niet-natuurlijke en zelfs van complexe getallen gedefinieerd, zie bijvoorbeeld de formule van Euler\nReeksontwikkeling met machten.\nFuncties kunnen als een reeksontwikkeling met machten worden geschreven. Een voorbeeld is de reeksontwikkeling voor een exponenti\u00eble functie. Voor twee re\u00eble getallen, quaternionen of complexe getallen formula_61 en formula_79, met formula_80, geldt\nNul tot de macht nul.\nHet ligt aan de hand van de rekenkundige bewerkingen niet voor de hand hoe formula_59 moet worden gedefinieerd. Het wordt meestal zo gedefinieerd dat formula_60, bijvoorbeeld in de IEEE-standaard. Er volgen hieronder een aantal argumenten ervoor dat zo te doen.\nHerhaald kwadrateren.\nEen macht formula_1 van formula_2 kan vaak effici\u00ebnt worden berekend door de machten van herhaald te kwadrateren.\nZo kan formula_104 worden uitgerekend door eerst de derdemacht door twee keer vermenigvuldigen uit te rekenen en vervolgens het resultaat nog twee keer te kwadrateren. Dit is vooral voordelig bij grote waarden van formula_3 zoals die in de cryptografie optreden."}
{"id": "5671", "revid": "1328072", "url": "https://nl.wikipedia.org/wiki?curid=5671", "title": "Delen", "text": "Delen is een wiskundige of rekenkundige bewerking op twee getallen. Delen is een rekenkundige bewerking van de tweede orde. Bij delen wordt het deeltal door de deler gedeeld, wat als resultaat het quoti\u00ebnt van het deeltal en de deler oplevert. Delen is de omgekeerde bewerking van vermenigvuldigen.\nAls het quoti\u00ebnt geen geheel getal is, kan het als een breuk worden geschreven.\nDoor deling wordt bepaald hoe vaak de deler bevat is in het deeltal. Als formula_1 het quoti\u00ebnt is van de deling van het deeltal formula_2 door de deler formula_3 die ongelijk is aan 0, dus:\nkomt de deling neer op het bepalen van het getal formula_1, waarvoor geldt:\nEen geheel getal is deelbaar door een ander geheel getal als bij het delen de rest 0 is. Zo kan 63 door 7 worden gedeeld, is 63 deelbaar door 7, omdat 63 : 7 = 9 rest 0. Daarentegen kan 128 niet door 7 worden gedeeld, 128 : 7 = 18 rest 2. Delen door nul is niet mogelijk. Staartdeling is een hulpmiddel om twee grote getallen op elkaar te delen, waarbij de rest vanzelf overblijft.\nVoorbeelden.\nDelen is niet beperkt tot de gehele getallen, ook re\u00eble getallen, complexe getallen, rationale functies en nog andere wiskundige objecten kunnen op elkaar worden gedeeld. Zo is bijvoorbeeld:\nNotaties.\nEr worden verschillende symbolen gebruikt om een deling te noteren:"}
{"id": "5672", "revid": "1113136", "url": "https://nl.wikipedia.org/wiki?curid=5672", "title": "Procent", "text": "Een procent (van Latijn: \"pro centum\", per honderd), aangeduid door het procentteken (%), is een honderdste deel. Men gebruikt procenten om een verhouding aan te geven, waarbij de referentiegrootheid op 100% wordt gesteld. Als het gaat om een deel van een groter geheel is het maximum 100%, maar bijvoorbeeld een toename kan ook meer dan 100% zijn. Een uitdrukking van de vorm \"70%\" wordt een \"percentage\" genoemd.\nDoor iets in procenten uit te drukken wordt vaak vermeden in decimalen te moeten rekenen en laten verhoudingen met dezelfde referentiegrootheid zich onderling gemakkelijk vergelijken. Bij een percentage moet uiteraard de referentiegrootheid duidelijk zijn. Bij bespreking van verhoudingen van drie of meer grootheden is dit echter niet altijd het geval.\nOm de toe- of afname van percentages aan te geven, wordt vaak de term procentpunt gebruikt om verwarring met procentuele veranderingen te voorkomen.\nPercentage als schrijfwijze van een getal.\nAls een uitdrukking als \"70%\" in een wiskundige expressie voorkomt en daarom een getal op zichzelf moet zijn in plaats van een verhouding, heeft deze als betekenis het getal 0,7. Ook een spreadsheetprogramma beschouwt \"70%\" als een alternatieve formulering van 0,7, zowel bij invoer als voor de presentatie van een resultaat, als dit de van toepassing zijnde opmaakoptie is. Het procent is te beschouwen als alternatieve eenheid (0,01 in plaats van de triviale impliciete eenheid 1) voor een dimensieloze grootheid.\nAls bij een formule gesteld wordt dat een variabele voor een percentage staat, kan onduidelijk zijn of een waarde 0,7 betekent 0,7% of 70%. Duidelijkheid kan in voorkomende gevallen worden bereikt door bij de verklaring van variabelen expliciet te spreken van \"aantal procenten\" enerzijds, en \"aantal procenten gedeeld door 100\" of \"fractie\" anderzijds (bij rente: \"rentevoet\").\nProcenten bij oplossingen.\nProcenten hoeven niet noodzakelijk te duiden op honderdste delen van een geheel. Zo wordt een fysiologische zoutoplossing aangeduid als een oplossing van 0,9% keukenzout. In dit geval betekent 0,9% dat de oplossing 0,9 gram keukenzout per 100 milliliter (=100 gram) van de oplossing bevat. Het percentage betreft dus de massa.\nAls er sprake is van volumeprocenten vermeldt men wel vaak het percentage vergezeld van een toevoegsel: %vol of vol%. De notatie %v/v (volume per volume) voorkomt zelfs alle dubbelzinnigheid, maar wordt niet vaak toegepast."}
{"id": "5673", "revid": "117305", "url": "https://nl.wikipedia.org/wiki?curid=5673", "title": "Promille", "text": "1 promille is 1 duizendste deel; het woord betekent \u201cper duizend\u201d. Een promille wordt genoteerd als \u2030, dus naar analogie met procent (%) met 3 \u201cnullen\u201d in plaats van 2. Hierbij geldt: 1\u2030 = 0,1%.\nAlcoholpromillage.\nHet woord \"promille\" is bij het grote publiek vooral bekend als maatstaf voor de hoeveelheid alcohol in het bloed, in het bijzonder wanneer die wordt gemeten bij alcoholcontroles. In praktijk wordt echter vooral \u00b5g/l, microgram alcohol per liter in de adem, als maatstaf gebruikt.\nInfrastructuur.\nBij de bouw van infrastructuur zoals spoorlijnen en wegen wordt de helling of verkanting ook wel in promille uitgedrukt. Een promille betekent dan een helling van 1 millimeter per meter."}
{"id": "5675", "revid": "231402", "url": "https://nl.wikipedia.org/wiki?curid=5675", "title": "Argentijnse tango", "text": "Argentijnse tango is een stijl in muziek, dans en po\u00ebzie die eind 19e eeuw ontstond aan de R\u00edo de la Plata (Buenos Aires en Montevideo). Uit de Argentijnse tango is de ballroomtango ontstaan. Hoewel de twee dansen overeenkomsten hebben, zijn het verschillende dansen; ze verschillen onder andere van muziek en van karakter.\nGeschiedenis.\nDe exacte oorsprong van de tango is niet duidelijk. Zeker is wel dat zij eind 19e eeuw is ontstaan aan de oevers van de Rio de la Plata, in Buenos Aires in Argentini\u00eb en Montevideo in Uruguay. Daar vermengde de dans en muziek van nakomelingen van zwarte slaven zich met die van seizoenarbeiders en immigranten uit Europa (de helft uit Itali\u00eb en een derde uit Spanje) en van gaucho's, Zuid-Amerikaanse cowboys, die op zoek naar werk naar de stad waren getrokken.\nAl in de periode 1890-1900, toen ook de eerste tangomuziek van betekenis in Buenos Aires ontstond, gingen mensen 's avonds naar zaaltjes, caf\u00e9s of bordelen, of gewoon naar een hoek van twee kruisende straten, om te dansen. In die begintijd waren het vooral de mannen die samen bepaalde danspassen bedachten en uitprobeerden, in stijlen die orillero of canyengue werden genoemd. Zij werden hierbij slechts begeleid door twee muzikanten met een gitaar, fluit of viool. Niet zelden leidde een tango tot ruzie en messentrekkerij.\nBuenos Aires groeide enorm aan het begin van de 20e eeuw en het aantal mensen dat zich tot de tango voelde aangetrokken groeide mee. Muzikale ensembles werden talrijker, net zoals de dansgelegenheden. Er kwamen heuse zalen, waar men elke avond naar een milonga kon gaan. De muziek werd in die tijd altijd live uitgevoerd. Orkesten speelden avond aan avond. Ook de bandoneon had inmiddels zijn intrede gedaan en door de grote toeloop van het publiek moesten ook de orkesten groeien om gehoord te blijven worden, boven het geluid van pratende en dansende mensen. Er was namelijk nog geen elektronische versterking. Zo ontstond het orquesta t\u00edpica.\nIn de gloriejaren van de tango in Buenos Aires, de jaren 1930-1950, leek het of iedere porte\u00f1o aan tango deed. Het was een zeer belangrijk onderdeel van de eigen identiteit geworden. Men ging op zijn minst wekelijks een keer naar een milonga, maar ook de opkomst van de radio heeft hier een belangrijke rol in gespeeld.\nVoordat de tango daadwerkelijk in Europa gedanst werd, heeft hij veel tegenstanders gehad, o.a. de Franse bisschoppen en vele artsen. Oorspronkelijk werd de tango in sommige kringen gezien als een ordinaire, vulgaire dans. In 1924 werd een gekuiste vorm van de tango in geheel Europa ingevoerd. Zo ontstond de ballroomtango.\nPopulariteit.\nDe originele Argentijnse tango werd pas in de jaren 1970 populair in Europa. In zo'n 40 steden in Nederland zijn er dansscholen en salons waar de tango geleerd kan worden. In Amsterdam zijn een wisselend aantal grotere en kleinere tangodansscholen gevestigd. Er kan elke avond worden gedanst in tangosalons en practica's, verder zijn er maandelijkse grotere tangosalons. In Amsterdam vond van 1998-2013 een groot internationaal festival, Tangomagia, plaats. Er zijn een paar keer per jaar tango-events die een aantal dagen duren. Sinds 2015 kent Nederland weer een Tangoclub waar live muziek centraal staat en in 2019 werd voor het eerst weer een Tangofestival georganiseerd.\nDansscholen oefenen in een aantal elementen, zoals de ocho (voorwaarts en achterwaarts), sandwich (ofwel \"mordida\"), giro, sacada, entrada, boleo, barrida of arrastre, colgada, gancho, volcada en molinete. De Spaanse namen worden gebruikt.\nTango-orkest.\nEen klassiek tango-orkest bestaat doorgaans uit de volgende instrumenten:\nIn de \"orquesta tipica\", de traditionele bezetting, spelen:\nIn minder traditionele orkesten vindt men ook:\nKenmerkend is onder andere de strakke (gestreken) bas. De melodie-instrumenten (bandoneon en piano) spelen vervolgens daar vrij overheen. Op te merken valt dat drums bijna nooit voorkomen in Argentijnse tangomuziek, en zelfs als storend ervaren worden; het is net typerend dat de andere instrumenten erg ritmisch bespeeld worden.\nMuziek.\nBekende orkestleiders en muziekbands in de muziekgeschiedenis van de Argentijnse tango zijn \u00c1stor Piazzolla, Osvaldo Pugliese, An\u00edbal Troilo en Gotan Project.\nTangomuziek is in beweging. Na Piazolla's tango nuevo ontstond er eind 20e eeuw de Neotango. Wat dat inhoudt, weet niemand echt, maar de meesten gaan ervan uit dat het nieuw is (dat gold ook voor Tango Nuevo zoals Piazzolla zijn muziek noemde. Enkele kenmerken zijn de invloed van house en latin, een dubbel tempo en percussie (die in de klassieke tango verdwenen is en nu alleen nog voorkomt als houten paneeltje op de bandoneon)."}
{"id": "5676", "revid": "1307705", "url": "https://nl.wikipedia.org/wiki?curid=5676", "title": "Smiley", "text": "Een smiley is een eenvoudig tekeningetje van een lachend gezichtje, vandaar de naam (\"smile\" is Engels voor glimlachen). Het begrip smiley wordt ook uitgebreider gebruikt voor gelijkaardige gezichtjes die andere gemoedstoestanden uitbeelden. Een smiley in ASCII-tekens is een emoticon. Het woord 'smiley' wordt ook wel (foutief) gebruikt voor emoticons in het algemeen. Het woord is in het Nederlands taalgebruik ingeburgerd sinds de opkomst van het internet vanaf halverwege de jaren 90 en wist zich te wortelen in de jongerencultuur. V\u00f3\u00f3r die tijd was lachebekje de gangbare Nederlandse benaming.\nTypisch bestaat een smiley uit een gele cirkel als aangezicht, met daarin twee stippen als ogen en een mond.\nSmileys worden in de internet-communicatie gebruikt om intonatie aan een geschreven boodschap te geven. Geschreven tekst kent immers lichaamstaal noch intonatie, wat een ernstige handicap is ten opzichte van gesprekken \"in real life (irl)\".\nUitvinding en afbeelding.\nEen vroeg bekend voorbeeld waar men twee puntjes en een halve cirkel gebruikt om een lachend (en een fronsend) gezicht voor te stellen, vindt men in een advertentie in de krant \"New York Herald Tribune\" van 10 maart 1953, op pagina 20, kolommen 4\u20136. De advertentie promoot de film \"Lili\" (met Leslie Caron) en toont het volgende:\nDe film ging in heel de Verenigde Staten in vertoning, zodat de advertentie in nog meer kranten gestaan kan hebben.\nHet lachende gezichtje, in de vorm van een gele button (een opspeldbare badge) met twee oogjes en een halve cirkel als mond, werd in 1963 in opdracht gecre\u00eberd door Harvey Ball, voor een verzekeringsbedrijf, State Mutual Life Assurance uit Worcester in Massachusetts. Ball kreeg 45 dollar voor zijn ontwerp. Hij ondernam daarna nooit een poging om deze figuur te promoten of om rechten op het beeld te krijgen, zodat het in de Verenigde Staten in het publieke domein terechtkwam voordat men dit kon doen.\nDe Fransman Franklin Loufrani van het bedrijf SmileyWorld uit Londen beweert echter dat hij in 1971 met het beeld op de proppen kwam in een krantenreclame, waarin hij het icoontje gebruikt om goed nieuws te markeren. Hij begon daarna producten te cre\u00ebren met dit logo als beeldmerk. In meer dan 100 landen werden het logo en de naam een handelsmerk van Loufrani voor verschillende klassen goederen en diensten. De hoofdlicentiehouder SmileyWorld ontwikkelt producten voor industriepartners met een licentie, in sectoren zoals kleding, accessoires, textiel, voeding, speelgoed, giften, huishoudelijke voorwerpen, publicatie, parfums ... In 1997 begon Franklins zoon, Nicolos Loufrani, met de ontwikkeling van honderden varianten van het Smiley-logo, met verschillende emoties en categorie\u00ebn, zoals weer beroep, landen, dieren, objecten ... Ook David Stern, van het reclamebureau David Stern Inc. uit Seattle, beweert de smiley uitgevonden te hebben. Stern zou zijn versie in 1967 hebben gemaakt tijdens een campagne voor Washington Mutual, maar hij zegt er niet aan gedacht te hebben het beeld te registreren.\nHet figuurtje werd populair in het begin van de jaren 70, onder andere door toedoen van de broers Murray en Bernard Spain, die het gebruikten om een soort originele voorwerpen te verkopen. De twee maakten buttons, maar ook koffiebekers, T-shirts, bumperstickers en veel andere voorwerpen die versierd waren met het symbool en de slogan \"Have a happy day\" (bedacht door Murray). Tegen 1972 waren er naar schatting 50 miljoen smiley-buttons verdeeld in de Verenigde Staten. Vanaf toen begon de rage echter te luwen.\nDe smiley werd in de jaren 80 een icoon in de subculturen van de dansmuziekgenres acid house en new beat. Zeker in het Verenigd Koninkrijk werd het logo gelinkt aan de underground danscultuur, omdat het figuurtje stond gegraveerd op de ecstasypilletjes uit die wereld.\nEr zijn veel variaties op de smiley, bijvoorbeeld door het omkeren van de mond, waardoor een droevig gezichtje ontstaat. De smiley werd verder bijvoorbeeld aangewend als het figuurtje van de software Microsoft Bob en voor de campagne \"Rolling Back Prices\" van Asda &amp; Wal-Mart. In 2006 probeerde Walmart de rechten voor de smiley in de VS te verkrijgen, maar raakte in een gerechtelijk conflict met Franklin Loufrani en SmileyWorld.\nDe smiley is een fenomeen geworden in de internetcultuur, met vele afbeeldingen, animaties en andere voorstellingen, evenals de alomtegenwoordige tekstvariant, het emoticon \":)\". De smiley wordt eveneens gebruikt in de afdrukbare versie van karakters 1 en 2 (de een is zwart, de ander wit) in het standaard lettertype op de IBM PC en compatibele opvolgers, hoewel moderne lettertypes voor grafische gebruikersinterfaces deze karakters vaak niet bezitten.\nSmileys met computertoetsen.\nOp 19 september 1982 typte Scott E. Fahlman, computerwetenschapper aan de Carnegie Mellon University, de eerste :-). Dit is de geboorte van het emoticon. Hij gebruikte de emoticons voor het eerst op de interne bulletinboard van de universiteit. Nadat een studentengrap over een besmetting op de universiteit voor onrust had gezorgd, was er een debat ontstaan over de grenzen van de humor binnen de instelling. Fahlman stelde een symbooltje voor om aan te geven welke boodschappen niet helemaal serieus bedoeld zijn.\nDe ASCII-voorstelling van emoticons heeft door de jaren heen de nodige ontwikkelingen doorgemaakt en variaties gekend. Enkele voorbeelden van emoticons die in de loop der jaren aangepast zijn, zijn:\nWat opvalt is dat vaak de '-' (de \"neus\" van het emoticon) kwam te vervallen.\nNa verloop van tijd werden op de computer kleine grafische smileys die in de lopende tekst passen weer populairder, onder meer op blogs, fora of chattoepassingen. Sommige computersoftware bood later de mogelijkheid om een tekstuele emoticon automatisch om te zetten naar een kleine toepasselijke afbeelding. Om deze automatische omzetting te omzeilen, werd het omgekeerde emoticon \"(:\" ingevoerd."}
{"id": "5679", "revid": "785564", "url": "https://nl.wikipedia.org/wiki?curid=5679", "title": "John Locke (filosoof)", "text": "John Locke (Wrington bij Bristol, 29 augustus 1632 \u2013 High Laver, Essex, 28 oktober 1704) was een Engels filosoof, econoom en arts in de periode van de vroege Verlichting.\nHij was bevriend met Robert Boyle en Lord Ashley. Ook was hij gelieerd aan de platonisten van Cambridge, maar hij volgde hen niet in alle aspecten. Locke maakte in zijn opvattingen over het ongeschreven natuurrecht als grondslag van het formele staatsrecht het sociaal contract de basis van zijn pleidooi voor volkssoevereiniteit, de gedachte dat de vorst of de regering de wil van het volk moet weerspiegelen.\nBiografie.\nJeugd.\nLocke werd geboren in een middenklassengezin dat zich op de sociale ladder omhoog werkte. Zijn grootvader was lakenfabrikant; zijn vader was advocaat en klerk bij the Justices of the Peace in Chew Magna. Hij was gedurende het eerste deel van de Engelse Burgeroorlog als kapitein actief in de cavalerie van de parlementarische strijdkrachten.\nHij werd vernoemd naar zijn vader John Locke Sr. Zijn moeder, Agnes Keene, was een leerlooiersdochter. Beide ouders waren puriteinen. Zijn geboortehuis was een klein huisje bij de kerk in Wrington, Somerset (Engeland), 20 kilometer van Bristol. Hij werd gedoopt op de dag van zijn geboorte. Kort daarna verhuisde de familie naar Pensford, ten zuiden van Bristol. Hij groeide op in een landelijk Tudor-huis in het dorpje Belluton in Somerset.\nStudies.\nIn 1647 begon John Locke zijn studie aan de prestigieuze Westminster-school in het vlak bij Londen gelegen Westminster. Deze studie werd mede betaald door Alexander Popham, een 'member of Parliament' en voormalige commandant van Lockes vader. Locke was een 'King's Scholar'. The King's Scholars waren een geselecteerd groepje begaafde jongens met het privilege op de school te wonen en versneld opgeleid te worden voor toelating tot de bekende universiteiten.\nIn de herfst van 1652 werd hij op 20-jarige leeftijd toegelaten op het Christ Church college, Oxford University. De deken van deze universiteit was John Owen. Hij was vice-kanselier van de universiteit. Locke was een zeer bekwame student. De drie en een half jaar die hij studeerde om zijn B.A.-graad (Bachelor of Arts) te verkrijgen vulde hij vooral met logica, metafysica en de klassieke talen. Hij vond echter ook tijd voor het lezen van werken van moderne filosofen, zoals Ren\u00e9 Descartes. Gesprekken met priv\u00e9-leraren, zelfs met studenten in de gangen, werden in het Latijn gevoerd.\nLocke vond, net als Thomas Hobbes voor hem, de Aristotelische filosofie, die hij op Oxford bestudeerde van weinig nut. Maar er was in Oxford meer dan alleen Aristoteles. De nieuwe experimentele filosofie was gearriveerd. John Wilkins, Cromwells zwager, was de bestuurder van Wadham College geworden. De groep rond Wilkins werd de kern van wat later \"The English Royal Society\" werd. De Society groeide uit informele bijeenkomsten en discussiegroepen en verhuisde naar Londen, waar het een formeel instituut werd. Het doel van deze Society's was het in contrast staan met de Aristotelische tradities die de andere universiteiten domineerden. Hun lessen/programma was het bestuderen van de natuur in plaats van boeken. De meeste van Wilkins' partners waren mensen die ge\u00efnteresseerd waren in het toepassen en waarnemen van de geneeskunde in plaats van het lezen in oude klassieke boeken.\nIn de herfst van 1654 stierf Lockes moeder. Ze werd ziek tijdens een bezoek aan vrienden in Wrington. Op 4 oktober stierf ze in het kleine huisje waar John Locke werd geboren. John was bij de begrafenis aanwezig. Een van Lockes vrienden, die hij nog kende van de Westminster school, Richard Lower, introduceerde hem bij medicijnen en de experimentele filosofie, onderwijs dat werd gegeven door de virtuozen op Wadham.\nLocke ontving zijn B.A. in februari 1656. Na zijn studie ging zijn carri\u00e8re aan Oxford door. In juni 1658 kwalificeerde Locke zich tot Master of Arts (M.A.) en werd hij aangewezen als een Belangrijke Student van Christ Church. Locke moest nog vaststellen wat zijn carri\u00e8re zou worden. Locke werd gekozen tot lector in het Grieks aan Christ Church in december van 1660 en hij werd gekozen tot lector in de Retoriek in 1663. Op dit moment moest Locke een beslissing nemen. De statuten van Christ Church schreven voor dat 55 van de belangrijkste studentenplaatsen voor geestelijken moesten worden gereserveerd. Slechts vijf zouden door anderen kunnen ingenomen worden, twee in geneeskunde, twee in het recht en \u00e9\u00e9n in de moraalfilosofie. Dus had Locke goede redenen om geestelijke te worden. Locke besloot echter dokter te worden. In 1674 kreeg hij zijn bachelor in de geneeskunde. In zijn tijd op Oxford heeft hij zich uitgebreid met de geneeskunde beziggehouden en gewerkt met beroemde wetenschappers en denkers als Robert Boyle, Thomas Willis, Robert Hooke en Richard Lower. Intussen was, in 1661, zijn vader overleden.\nFilosoof.\nToen Locke Descartes las, zag hij de grote Franse filosoof als een levensvatbaar alternatief voor het aristotelisme dat hij in Oxford had geleerd. In zijn werk \"An Essay Concerning Human Understanding\" neemt hij deze idee\u00ebn zo over dat ze een onderdeel van zijn idee\u00ebn en denken worden. Hij bewonderde Descartes, maar zijn opleiding gaf hem de mogelijkheid kritisch naar zijn idee\u00ebn te kijken.\nIn 1666 ontmoette hij Anthony Ashley Cooper, eerste graaf van Shaftesbury, die naar Oxford was gekomen om een geneesmiddel te vinden voor zijn leverinfectie. Ashley was ge\u00efmponeerd door Locke en overtuigde hem ervan naar Londen te komen om zijn lijfarts te worden. Lord Shaftesbury was een belangrijke Britse politicus. Voor de Whigs zat Ashley-Cooper jarenlang in het Britse parlement, het Lagerhuis, en voerde er een felle oppositie tegen de overwegend katholiek gezinde factie koningsgetrouwen onder Karel II. In 1667 vertrok Locke naar Londen; hij werd daar niet alleen de lijfarts van Lord Shaftesbury maar ook zijn secretaris, onderzoeker, politiek adviseur en vriend.\nTussen 1675 en 1679 verbleef Locke in Frankrijk, waar hij Descartes bestudeerde en in contact kwam met de grote geesten van die tijd.\nIn 1681 werd de graaf van Shaftesbury vrijgesproken na een beschuldiging van verraad, maar hij vluchtte toch uit vrees voor zijn veiligheid naar Holland, alwaar hij in 1683 zou overlijden. Ook voor zijn medewerkers werd het gevaarlijk, zodat Locke in 1683 ook naar de Republiek der Zeven Verenigde Nederlanden vertrok. Hij vestigde zich in Amsterdam, waar hij tot 1689 zou blijven wonen. Daar schreef hij het grootste gedeelte van zijn meesterwerk \"An essay concerning human understanding\", waar hij al vanaf 1671 aan gewerkt had. Het werd in 1689 gepubliceerd.\nIn Holland sloot hij zich aan bij de Engelse politieke bannelingen die een samenzwering beraamden teneinde Willem III van Oranje en zijn vrouw Mary op de troon te brengen en hiertoe de impopulaire katholiek James II, die in toenemende mate als absoluut monarch was gaan regeren, van de troon te verstoten. Locke adviseerde hen. De samenzwering lukte en na de Glorious Revolution van 1688, toen koning James II was gevlucht, begeleidde Locke de prinses van Oranje (die overigens de dochter van James II was) naar Engeland waar ze in februari 1689 koningin werd als echtgenote van koning Willem III. In datzelfde jaar publiceerde Locke \"Epistola de tolerantia\" (zeer snel vertaald door William Popple als \"A letter concerning toleration\"), het eerste van zijn grote politieke werken. In december 1689 verscheen anoniem \"Two treatises of government\" (hoewel op de titelpagina 1690 stond vermeld), en in 1693 \"Some thoughts concerning education\".\nLocke verbleef sinds 1691 op het landgoed Oates in Essex. Oates Manor House was het huis van Sir Francis and Lady Masham. Locke had Darmis Cudworth, zoals zij voor haar huwelijk heette, voor het eerst ontmoet in 1682. Ze ontwikkelden een relatie op intellectueel vlak maar ook op romantisch gebied. Zij was ook een filosoof en vertelde vrijwel niemand over hun relatie. Nadat Locke naar Holland was gevlucht in 1683, bleven Locke en Lady Masham goede vrienden en intellectuele compagnons tot het einde van Lockes leven.\nOfschoon hij 72 werd en nog vele andere dingen schreef, verscheen zijn belangrijkste werk binnen een periode van vijf jaar. Locke vond zowel voldoening in heel praktische zaken als in de filosofie en was in beide heel bekwaam. Hij is nooit getrouwd, maar was erg geliefd en had veel vrienden; hij was warm, charmant, geestig, wijs en toch bescheiden. Of het nu ging om persoonlijke relaties, politiek of filosofie, altijd liet hij zich leiden door het gezonde verstand, ook al had dat soms tegenspraken tot gevolg, maar die vond hij minder bezwaarlijk dan de ontkenning van wat voor hem duidelijke feiten waren. In dat opzicht was hij typisch Engels en heel erg on-Frans en vooral on-cartesiaans. Hij voelde intu\u00eftief dat het nastreven van consistentie kan leiden tot een verwijdering van de realiteit.\nFilosofie.\nLocke kende het rationalisme goed, maar vond dat de rede alleen te beperkt was om als fundament voor kennis te dienen. Daartoe was ook de ervaring en de reflectie daarop nodig: ervaringskennis zoals die opgedaan werd door lieden als Robert Boyle, Thomas Sydenham, Christiaan Huygens en Isaac Newton. In zijn tijd werd er geloof gehecht aan het bestaan van aangeboren kennis (\"innate knowledge\"), een opvatting die door Locke werd verworpen.\nIeder mens wordt volgens Locke geboren als een \"tabula rasa\", ofwel een onbeschreven blad. Een mens begint met een leeg 'verstand' en het hoofd wordt door ervaringen en indrukken gevuld.\nLocke beweert dus dat de bron van alle kennis in de ervaring en de daaropvolgende reflectie ligt omdat deze twee de geest voorzien van het basismateriaal voor de kennis, de zogenaamde idee\u00ebn (\"ideas\"). Idee\u00ebn zijn niet zelf de daadwerkelijke fysieke objecten of dingen, maar ze representeren ze als het ware in de geest. Sommige idee\u00ebn vertegenwoordigen in de geest iets dat direct overeenkomt met dat wat ze vertegenwoordigen \u2014 dat zijn de idee\u00ebn over de primaire kwaliteiten van objecten (grootte, uitgebreidheid, rust, aantal); andere idee\u00ebn hebben geen overeenkomsten met datgene waardoor ze veroorzaakt worden \u2014 dat zijn de idee\u00ebn over de secundaire kwaliteiten (smaak, kleur, temperatuur); deze laatste idee\u00ebn zouden alleen in het bewustzijn bestaan.\nDeze primaire en secundaire eigenschappen van objecten vormen samen de enkelvoudige idee\u00ebn.\nLocke definieert enkelvoudige idee\u00ebn als kennis die ontstaat door het waarnemen middels \u00e9\u00e9n zintuig (bijvoorbeeld: de kleur geel). Het zijn de eenvoudigste bouwstenen van ons denken.\nDaarnaast onderscheidt Locke de samengestelde idee\u00ebn: deze worden gevormd door combinatie van meerdere enkelvoudige idee\u00ebn. Onder de samengestelde idee\u00ebn verstaat Locke onder andere:\nToepassing: \"Appel\" is bijvoorbeeld een verzamelnaam van de enkelvoudige idee\u00ebn \"rood\", \"rond\" en \"zoet\".\nSamen met George Berkeley en David Hume behoorde John Locke tot de belangrijkste voorvechters van het empirisme van zijn tijd.\nKritiek.\nHet idee van de primaire en secundaire kwaliteiten werd later door George Berkeley aangevallen. Volgens hem konden primaire kwaliteiten alleen gekend zijn als we eerst de secundaire kwaliteiten bestuderen, dus primaire kwaliteiten bestaan ook alleen maar in de geest.\nStaatsfilosofie.\nNaast onder anderen Thomas Hobbes, Spinoza, Montesquieu, Rousseau en (meer recent) Rawls heeft Locke ook naam als een van de grote verdragstheoretici. Verdragstheorie\u00ebn (vaak \"sociaal contract\" genoemd) geven een onderbouwing, en daarmede een rechtvaardiging van de staat en de staatsmacht. Hierbij zijn vooral twee werken van belang: \"Two Treatises of Government\" (1689) en \"Epistulae de tolerantia\" (brieven over verdraagzaamheid, 1689-1706).\nDe staat is bij hem niet een door God gegeven en aan de mens opgelegd instituut, noch is zij een soort organisme dat als vanzelf gegroeid is; zij komt pas tot stand doordat de mensen de grootst mogelijke veiligheid en bestaanszekerheid zoeken. De staat is het product van een in vrijheid door burgers gesloten overeenkomst waarbij men afspreekt een deel van zijn natuurlijke rechten over te dragen aan de overheid. Locke vertrekt hieruit vanuit een natuurtoestand van de mens. In deze natuurtoestand is de mens noch goed noch slecht. De aarde is door God aan alle mensen gegeven en dus is de aarde van iedereen. Iedereen kan aanspraak maken op alle goederen. Als iemand echter een goed 'vermengt' met arbeid (zijn eigen arbeid of die van zijn dienaars) houdt het collectieve eigendom op te bestaan en komt het eigendom van deze zaak in handen van de bewerker. Met de afgrenzingen van eigendom komen de mensen in conflict met elkaar en zullen ze deze conflicten zelf moeten oplossen, hun recht laten gelden. Het sociaal contract van Locke biedt een institutionalisering van het recht (o.a.) en zorgt ervoor dat eigenrichting tezamen met disproportionele straffen tot het verleden behoren.\nEen dergelijk \"contract\" kan bij Locke door dezelfde burgers gewijzigd worden als er sprake blijkt van veranderde omstandigheden. Bovendien kunnen de burgers regeringen en dergelijke afzetten als zij de rechten van het volk niet naleven (tirannie, absolutisme...). Er bestaat bij Locke (en hier is hij volledig in tegenspraak met zijn voorganger Hobbes) dus geen absoluut heersersrecht. Het beste voorbeeld van dit gedachtegoed van Locke is de Amerikaanse Declaration of Independence.\nEr is maar \u00e9\u00e9n staatsvorm die kan samengaan met deze staatsfilosofie, en dat is de constitutionele democratie. Participatie van de burgers was voor Locke dat er een representatieve vertegenwoordiging is door middel van het stemmen voor afgevaardigden van het volk. Tevens geldt er in de staatsopvatting van Locke de 'scheiding der machten'. Het geheel van deze burgerlijke staat noemde Locke de \"civil society\".\nArbeid, eigendom en slavernij.\nZoals hierboven al aangestipt ontwikkelde Locke een rechtvaardiging van de particuliere eigendom op basis van (landbouw-)arbeid. Zijn leer gaat uit van overvloedig voorradige onbebouwde grond, waarvan eenieder een deel in bezit kan nemen door deze te (laten) bebouwen. Lockes gedachte is waarschijnlijk ingegeven door de kolonisatie van Noord-Amerika, waarbij hij als investeerder betrokken was. De oorspronkelijke bewoners (door Locke onterecht aangezien voor jagers-verzamelaars) konden onteigend worden omdat er genoeg land voor hen over zou blijven. Van de oorlog die deze onteigening nog tijdens zijn leven ontketende, gaf hij geen rekenschap.\nZijn theorie van eigendom verworven door arbeid benoemt ook de klasse van de 'arbeid organiserende' vroege kapitalisten waartoe Locke zelf behoorde. Onder eigen arbeid (het bewerken van de natuur) verstaat hij namelijk ook ingehuurde arbeid, of, zoals in zijn voorstel voor een grondwet voor de Carolina's, die van horigen.\nNaast de eigendom van grond was Locke, onder bepaalde voorwaarden, ook voorstander van het bezit van de ene mens door de andere: hij meende dat slavernij gerechtvaardigd was, maar enkel in het geval dat men krijgsgevangen was gemaakt in een rechtvaardige oorlog. Ook hier is gewezen op de vermenging door Locke van theorie en eigenbelang; hij investeerde namelijk in de Trans-Atlantische slavenhandel (\"Royal African Company\"), waarvan de slachtoffers doorgaans de verliezers van inter-Afrikaanse oorlogen waren (of hun kinderen). In dienst van graaf Cooper hield Locke mee de pen vast bij het opstellen van de \"Fundamental Constitutions\" van Carolina (1669), die blanken \"absolute macht\" gaven over hun Afrikaanse slaven.\nInvloed.\nJohn Locke schreef ooit dat mensen samen een maatschappij vormen, als een sociaal contract dat op vrijwillige basis gesloten wordt. Dit was volgens hem geen contract tussen de regering en geregeerden, maar tussen vrije mensen onderling, op basis van gelijkwaardigheid. Het volk staat deze vrijheid niet af aan de regering, de soevereiniteit berust volgens Locke nog steeds bij het volk. De taak van de regering is om het volk te beschermen, waarbij de rechten van het individu op leven, vrijheid en bezit het belangrijkste zijn. Dit betekent dat wanneer een regering in gebreke blijft, door zich bijvoorbeeld dictatoriaal te gedragen, het volk het morele recht heeft om deze regering af te zetten. Het zal uiteindelijk blijken dat dit in de zeventiende eeuw nog geen voor de hand liggende gedachte was. Locke heeft echter grote invloed gehad op denkers van de achttiende eeuw. Zo liet de conservatieve factie van de Founding Fathers van Amerika, die de grondwet van de jonge republiek opstelden, zich door hem inspireren.\nDoor zijn verdediging van particuliere eigendom en individuele rechten wordt Locke ook gezien als de grondlegger van het liberalisme.\nVaria.\nVolgens Locke, die als filosoof \"en\" arts bijzondere aandacht had voor de waarneming, draagt ieder mens een toetssteen met zich mee om waarheid van schijn te onderscheiden."}
{"id": "5694", "revid": "15168", "url": "https://nl.wikipedia.org/wiki?curid=5694", "title": "Salvador Dal\u00ed", "text": "Salvador Domingo Felipe Jacinto Dal\u00ed i Dom\u00e8nech, markies de Dal\u00ed de Pubol (Figueres, 11 mei 1904 \u2013 aldaar, 23 januari 1989) was een wereldberoemd Spaans kunstschilder.\nBiografie.\nDal\u00ed werd geboren in Figueres, een klein stadje aan de voet van de Pyrenee\u00ebn, zo'n 25 kilometer van de Franse grens, in Cataloni\u00eb (Spanje) op 11 mei 1904. Hij had een zus, Anna Maria (1908-1989), die in 1949 een boek over haar broer schreef. Salvadors oudere broer, die ook Salvador heette, werd op 12 oktober 1901 geboren, maar overleed op 1 augustus 1903, negen maanden voor de geboorte van Salvador. Zijn eerste tekenonderwijs kreeg Dal\u00ed op tienjarige leeftijd van een vriend van zijn vader, de impressionistische kunstschilder Ram\u00f3n Pichet (1872-1925). Zijn eerste tentoonstelling vond in 1918 plaats in het stadstheater van Figueres.\nIn zijn jonge jaren was Dal\u00ed ge\u00efnteresseerd in kunstschilders als El Greco, Francisco Goya, Michelangelo en Diego Vel\u00e1zquez. Hij richtte zijn aandacht in die tijd op het impressionisme en het kubisme.\nSalvador Dal\u00ed studeerde in Madrid van 1921 tot 1924. Al in die tijd was hij, waarschijnlijk om de aandacht op zich te richten, een excentriek figuur. In 1926 ging hij naar Parijs. Daar leerde hij Pablo Picasso en Andr\u00e9 Breton kennen. In 1929 werd hij verwelkomd door Breton en sloot hij zich aan bij het surrealisme. Hij werkte er samen met onder anderen de cineast Luis Bu\u00f1uel.\nIn augustus 1929 bezochten Gala, haar echtgenoot Paul \u00c9luard en enkele vrienden Dal\u00ed in Portlligat, vlak bij Cadaqu\u00e9s. Het was liefde op het eerste gezicht voor Dal\u00ed en Gala. Gala scheidde daarna van \u00c9luard en huwde in 1934 voor de wet met Dal\u00ed. De Spaanse Republiek stond echtscheiding voor het eerst toe, en kende voor het eerst ook een burgerlijk huwelijk. Pas in 1958 werd hun kerkelijk huwelijk te Montrejic ingezegend, na de dood van Paul \u00c9luard. Het gerucht ging dat Dal\u00ed een fobie voor vrouwelijke genitali\u00ebn bezat. Nog voordat Dal\u00ed en Gala elkaar ontmoetten had hij een zeer innige vriendschap met de homoseksuele schrijver Federico Garc\u00eda Lorca, die tweemaal vergeefs seksueel contact zocht met Dal\u00ed. Hun vriendschapsband eindigde echter nadat de film \"Un chien andalou\" van Luis Bu\u00f1uel en Dal\u00ed uitkwam. Garc\u00eda Lorca beschouwde deze film als een persoonlijke aanval op hem. In 1936 was het commentaar van Dal\u00ed op de dood van Garc\u00eda Lorca in een nationalistische gevangenis: \"Lorca is gestorven op een manier die bij hem past.\"\nIn de zomer 1940 vestigde hij zich in de Verenigde Staten na een vlucht uit Frankrijk dat door het Duitse Rijk werd bezet, waar hij 15 jaar zou wonen. In 1955 keerde hij terug naar Spanje. Deze periode staat bekend als zijn \"klassieke\" periode. Hierin uitte hij zijn gedachten over de wetenschappen en zijn diepe katholieke geloof. In deze tijd maakte Dal\u00ed een serie van 18 grote schilderijen. Ook maakte hij enkele kunstjuwelen.\nNa de Tweede Wereldoorlog keerde hij met Gala uit zijn zelfverkozen ballingschap terug naar Europa; eerst in Portugal, later in Itali\u00eb. In 1948 begon Salvador Dal\u00ed in Rome een samenwerking met de Italiaanse film- en theaterregisseur Luchino Visconti om een voorstelling van William Shakespeares pastorale komedie \"As You Like It\" te arrangeren. Dal\u00ed ontwierp hiervoor de decors en kostuums.\nHij had voor de oorlog de opstand van Francisco Franco en andere officieren gesteund, die leidde tot de Spaanse Burgeroorlog. Dal\u00ed zou Spanje lange tijd niet bezoeken en hij feliciteerde met andere kunstenaars Franco bij de overwinning van de Spaanse nationalisten in 1939. In New York bad hij in de Sint-Patrickkathedraal in de jaren 40 herhaaldelijk publiekelijk voor Franco en diens Spaanse staat. In de VS werkte Dal\u00ed jarenlang als adviseur en tekenaar voor de beroemde Walt Disney.\nDal\u00ed werd later als aanhanger van de alfonsistische monarchisten \u2013 zelf noemde hij zich \"anarcho-monarchist\" \u2013 door de Spaanse koning Juan Carlos in de adelstand verheven. Hij en Gala werden markies en markiezin de Dal\u00ed de Pubol. Eerder werd hij al opgenomen in de Orde van Isabella de Katholieke. De adellijke titel verdween met Dal\u00ed in het graf, aangezien van hem geen kinderen bekend waren. In 1981 werd hij met de Medalla d'Or de la Generalitat de Catalunya, de hoogste Catalaanse onderscheiding, gedecoreerd.\nDal\u00ed stond ook bekend om zijn snor, die dun, langwerpig en sierlijk gebogen was. Als antennes wezen beide snorpunten omhoog of waren gekruld. Dal\u00ed beweerde dat hij via zijn snorharen inspiratie uit de kosmos ontving. Zijn snor was ge\u00efnspireerd op die van een andere wereldberoemde Spaanse schilder, Diego Vel\u00e1zquez.\nIn 1982 overleed zijn vrouw en levenslange muze Elena Djakonova, 89 jaar oud.\nOp 23 januari 1989 overleed Dal\u00ed zelf aan een hartstilstand in de Galatea-toren van het Dal\u00ed Theatermuseum in Figueres, waar hij de laatste jaren van zijn leven woonde. Hij werd hier begraven in een crypte onder het podium.\nVroege periode (1917-1927).\nIn zijn vroege periode maakte Dal\u00ed hoofdzakelijk werken met als onderwerp het landschap in de omgeving van Figueres en het vissersplaatsje Cadaqu\u00e9s. Hij werd ge\u00efmponeerd door het grillige, bijna buitenaardse landschap van Cap de Creus, het meest oostelijke puntje van het Iberisch Schiereiland waar hij graag kwam. Zijn vroegste werken tonen al zijn verwantschap met het impressionisme, kubisme en expressionisme.\nOvergangsperiode (1927-1928).\nDeze periode wordt gekarakteriseerd door heftig experimenteren. De doeken hebben vaak verschillende texturen, gemaakt met verscheidene verfkunstharsen en een collage van grof zand en grind van dichtbijgelegen stranden. Dal\u00ed nam hierin ook stenen, kurk en andere materialen op, en werkte later met verschillende soorten hars, wat later de benaming 'plastic' heeft gekregen.\nSurrealistische periode (1929-1940).\nDe surrealisten geloofden dat logica alleen niet voldeed, dus wendden zij zich tot het onderbewuste en dromen in een poging de grenzen van de rede te overschrijden. De surrealisten werden be\u00efnvloed door de idee\u00ebn van Sigmund Freud en Dal\u00ed begon zijn eigen angsten en fantasie\u00ebn te verkennen en legde deze door symbolische beelden op doek vast in een ultrarealistische, fotografische stijl. Hij verwees naar deze schilderijen als 'handgeschilderde droomfoto's'.\nKlassieke periode (1941-1989).\nIn 1941 gaf Dal\u00ed zijn surrealistische stijl op voor een meer universele artistieke verklaring. Zijn interesse ging van persoonlijke obsessie over op universele thema's en hij raakte gefascineerd door religie en moderne wetenschap. Dal\u00ed keek terug om inspiratie te halen uit de klassieke en renaissancistische kunst. Deze inspiratie deelde hij met Arno Breker, de Duitse beeldhouwer die hij al vanaf zijn Parijse tijd kende en bewonderde. Ook keek hij vooruit naar de wetenschappelijke ontdekkingen van zijn eigen tijd.\nIn 1969 ontwierp Dal\u00ed het logo van het lollymerk Chupa Chups.\nDal\u00ed en Freud.\nDal\u00ed heeft een blijvende indruk nagelaten op Freud, die hierover schrijft aan Stefan Zweig (\"Freud and the Humanities\", ed. By Poregrine Horden, Duckworth 1985, p 115, voetnoten 7 en 8). Door Dal\u00ed zou Freuds mening over het surrealisme in positieve zin veranderd zijn.\nDal\u00ed en film.\nIn 1929 maakte Salvador Dal\u00ed samen met Luis Bu\u00f1uel de surrealistische film \"Un chien andalou\". \nIn 1945 verscheen Alfred Hitchcocks \"Spellbound\", waarvoor Dal\u00ed de \"droomsc\u00e8ne\" ontwierp. \nIn 1946 werkte Dal\u00ed met Walt Disney samen aan een korte animatiefilm die \"Destino\" zou heten. Het project werd destijds niet afgewerkt, maar in 2003 werkte de studio het alsnog af. Het is terug te vinden als bonusfilmpje op de dvd van Disney's \"Fantasia\".\nWerken.\nDal\u00ed's bekendste schilderijen ontstonden begin jaren dertig:\nHij beschreef zijn schilderijen als geschilderde droomfoto's, omdat de zeer realistisch geschilderde objecten vaak in geen enkel verband met elkaar lijken te staan. Ook was hij een meester in de techniek van het trompe-l'oeil (gezichtsbedrog) en het spel met perspectief.\nMusea.\nDal\u00ed's werken zijn onder andere ondergebracht in de Dal\u00ed Foundation, dat bestaat uit drie Spaanse Dal\u00edmusea in Figueres, P\u00fabol en Port Lligat in Spanje.\nOp 23 september 1974 werd in Dal\u00ed's geboorteplaats Figueres het Teatro Museo Dal\u00ed geopend. Zowel eigen werken als werken van kunstenaars die Dal\u00ed bewonderde, zijn hier te zien. Dal\u00ed maakte niet alleen schilderijen maar ontwierp onder andere ook sieraden en parfumflesjes.\nVeel van Dal\u00ed's werk bevindt zich in de Verenigde Staten. Zijn werk is te zien in diverse musea. De grootste collectie werken bevindt zich in het Salvador Dal\u00ed Museum in Florida. Daarnaast zijn er werken te zien in het Guggenheim Museum, Metropolitan Museum of Art, het Museum of Modern Art in New York en het Minneapolis Institute of Arts in Minnesota. Ook in de National Galleries of Scotland in Edinburgh en in het museum Tate Modern in Londen zijn enkele werken te vinden.\nIn Frankrijk (Parijs/Montmartre) is een aan Dal\u00ed gewijd museum. In Spanje in het Museo Nacional Centro de Arte Reina Sof\u00eda en het Museo Thyssen-Bornemisza in Madrid. In Nederland heeft het Museum Boijmans Van Beuningen in Rotterdam werk van Dal\u00ed in de collectie. In Itali\u00eb bevinden zich werken in het Peggy Guggenheim Collection in Veneti\u00eb. In Belgi\u00eb is er een permanente tentoonstelling rond Salvador Dal\u00ed in de in Brugge.\nIn Duitsland, meer bepaald het Ludwig Museum te Keulen, bevinden zich ook verschillende werken van Dal\u00ed, waaronder het bekende schilderij \"Het station van Perpignan\".\nIn 2009 waren er plannen om ook het geboortehuis van Dal\u00ed tot museum om te vormen.\nCitaten.\nDal\u00ed publiceerde in 1967 het boek \"Mijn leven als genie\".\nDNA-test.\nOp 20 juli 2017 werd het lichaam van Dal\u00ed opgegraven voor een DNA-test. De test moest duidelijk maken of Mar\u00eda Pilar Abel Mart\u00ednez een dochter van hem was. De opgraving werd in juni door de rechtbank verordonneerd. Bij de opgraving bleek dat zijn snor nog steeds ongeschonden was, in de vorm van de wijzers van een klok die de tijd van tien over tien aangaven. Voor de opgraving werd een betonblok van 1,5 ton verwijderd, evenals een zinken deksel dat de grafkist bedekte. Het hoofd lag onder een zijden zakdoek. Aangezien het lichaam gebalsemd was, moest er een elektrische zaag aan te pas komen om twee lange botten te verwijderen. Ook werden monsters genomen van het hoofdhaar en van nagels. De kist bleef een uur en twintig minuten geopend. Pilar Abel bleek niet zijn dochter te zijn. In de nacht van 15 op 16 maart 2018 werden zijn overblijfselen weer teruggeplaatst."}
{"id": "5697", "revid": "231402", "url": "https://nl.wikipedia.org/wiki?curid=5697", "title": "888", "text": "Het jaar 888 is het 88e jaar in de 9e eeuw volgens de christelijke jaartelling."}
{"id": "5698", "revid": "268534", "url": "https://nl.wikipedia.org/wiki?curid=5698", "title": "Columbus", "text": ""}
{"id": "5700", "revid": "46715", "url": "https://nl.wikipedia.org/wiki?curid=5700", "title": "Macro-economie", "text": "Macro-economie is het onderdeel van de economische wetenschap dat zich bezighoudt met de bestudering van economische systemen als geheel. Meestal zal de macro-economie de economische samenhang in een land, de volkshuishouding bestuderen. In de macro-economie bestudeert men geaggregeerde economische grootheden om op die manier te begrijpen hoe de economie in zijn geheel functioneert.\nDe macro-economie is de tegenhanger van de micro-economie, die zich primair op de acties van individuele agenten richt, zoals individuele bedrijven en consumenten, en probeert te verklaren hoe hun gedrag de prijzen en hoeveelheden in specifieke markten determineert.\nDe macro-economie is een breed vakgebied. Er zijn twee gebieden van onderzoek die symbool staan voor de macro-economie: de poging om de oorzaken en gevolgen van korte termijnschommelingen in het nationaal inkomen te begrijpen, de cyclus, en de poging om de lange termijndeterminanten van de economische groei, stijging van het nationaal inkomen, te begrijpen.\nMacro-economen ontwikkelen modellen die de relatie tussen onderzochte factoren als nationaal inkomen, bruto binnenlands product, consumptie, werkloosheid, inflatie, besparingen, investeringen, internationale handel en internationale kapitaalstromen proberen te verklaren. Macro-economische modellen en hun voorspellingen worden door zowel overheden als grote bedrijven en banken gebruikt om te helpen bij de ontwikkeling en evaluatie van economisch beleid en business strategie. Het IS-LM-model is een dergelijk model.\nGeschiedenis.\nDe geschiedenis van de macro-economie is ermee begonnen dat aan het begin van de 20e eeuw er verschil tussen de micro- en de macro-economie werd gemaakt. De macro-economie heeft zich sindsdien verder ontwikkeld. Bekende economen die zich in de 20e eeuw met de macro-economie hebben bezig gehouden waren John Maynard Keynes en Milton Friedman.\nOnderwerp en doel.\nDe macro-economie bestudeert 'geaggregeerde grootheden': grootheden die door samenvoeging en/of optelling tot stand zijn gekomen, waarbij individuele eigenschappen buiten beschouwing worden gelaten. Voorbeelden van zulke grootheden zijn: het nationaal inkomen, de werkgelegenheid, de nationale consumptie, de investeringen en het algemeen prijsniveau of prijspeil. De centrale vraag in de macro-economie is welke factoren de welvaart in een volkshuishouding als geheel bepalen. Hoe deze welvaart wordt gerealiseerd, verdeeld, gehandhaafd en hoe deze zich zal ontwikkelen.\nBehalve de macro-economie bestaat er ook de micro-economie. Macro stamt van het Griekse \"macros\", dat groot betekent; \"micros\" staat voor klein. In de micro-economie staat de prijsvorming op afzonderlijke markten centraal: wat verklaart de hoogte van de prijs van een bepaald product (gegeven een aantal (ceteris paribus-)voorwaarden)? Daarbij is ook de prijsvorming van productiefactoren (kapitaal, arbeid, land, natuur en ondernemerschap) op een bepaalde markt van belang. Prijzen van productiefactoren zijn de inkomens voor de aanbieders van de productiefactoren.\nTerwijl dus de macro-economie grootheden op internationaal niveau of wereld(deel)niveau bestudeert en de micro-economie de prijsvorming op afzonderlijke markten, is er ook nog een meso-niveau ('meso' staat voor midden): het niveau van de bedrijfstak(ken) en sectoren, zoals de meso-agrarische of de industri\u00eble sector. Men beschouwt niet het gedrag van afzonderlijke bedrijven op een markt, maar de ontwikkeling van de bedrijfstak als geheel (t.o.v. andere bedrijfstakken).\nMacro-economie en economische politiek.\nDe praktische doelstelling van macro-economisch onderzoek is vooral om bij te dragen aan het economisch beleid van de overheid.\nDaarbij wordt getracht een of meer van de volgende doelstellingen te realiseren:\nOverigens is de macro-economie ook van groot praktisch belang voor economisch analisten bij banken en internationale ondernemingen."}
{"id": "5708", "revid": "419575", "url": "https://nl.wikipedia.org/wiki?curid=5708", "title": "El Ni\u00f1o (natuurverschijnsel)", "text": "El Ni\u00f1o of Zuidelijke oscillatie is een natuurverschijnsel in de Grote Oceaan. Langs de evenaar in de oostelijke Grote Oceaan komt het voor dat in de loop van sommige jaren een sterke opwarming van normaal koel zeewater plaatsvindt. Die opwarming van het zeewater heeft veel invloed op het weer in grote delen van de wereld, vooral Noord- en Zuid-Amerika. Soms heeft het weerverschijnsel kleine invloed op het weer in Europa.\nLa Ni\u00f1a is fysisch gezien het tegengestelde effect. Dit doet zich voor wanneer ongewoon koud zeewater bij de evenaar is gemeten. El Ni\u00f1o en La Ni\u00f1a zijn beide tekenen van het El Ni\u00f1o - Southern Oscillation- of ENSO-effect.\nNaamverklaringen.\nEl Ni\u00f1o betekent in het Spaans \"De Kleine Jongen\" en refereert aan het 'Kerstkind' (aangezien dit fenomeen vooral rond die periode voorkomt), een benaming die vissers in Peru hebben gegeven. Eigenlijk bedoelen zij daarmee het warme water dat steeds in januari voor de kust van Peru verschijnt en dat daar een eind maakt aan het visseizoen. Onregelmatig, maar toch gemiddeld eens in de drie tot zeven jaar, leidt El Ni\u00f1o tot zo'n uitgebreide en sterke verwarming van het oceaanwater dat de hele atmosfeer daar gedurende langere tijd door wordt be\u00efnvloed.\nOntstaan.\nEl Ni\u00f1o betreft een klimaatcyclus in de Stille Oceaan, gewoonlijk aangeduid als ENSO (El Ni\u00f1o Southern Oscillation). Met een korter of langere duur (1 \u00e0 2 jaar) heeft een ENSO een grote invloed op het weer en gewoonlijk een opwarmend effect op de mondiale temperatuurgang. El Ni\u00f1o treedt op als er een sterke opwarming van oceanische watermassa's in de buurt van oostelijk Nieuw-Guinea plaatsvindt. Dit warme water kan gedurende de regentijd (van oktober tot en met april), aangedreven door westerstormen tegen de richting van de passaat in, naar Zuid-Amerika stromen en vaak rond de kersttijd de kust van Peru bereiken. Dan spreekt men van El Ni\u00f1o, hetgeen meestal een rampjaar voor de lokale visserij betekent. Normaal overheerst langs de kust van Zuid-Amerika de zeer krachtige en koude Humboldtstroom, die vanuit Antarctische wateren wordt gevoed.\nSterkte.\nDe sterkte van El Ni\u00f1o wordt aangegeven met de Ni\u00f1o-3.4-index. Dat is de afwijking in graden Celsius van de normale gemiddelde temperatuur van het zeewateroppervlak in het gebied tussen 5\u00b0Z.B. en 5\u00b0N.B. en tussen 170\u00b0W.L. en 120\u00b0W.L. in de oostelijke equatoriale Grote Oceaan.\nEr is een tweede versie om de sterkte te meten die gebruik maakt van meer variabelen, de \"Multivariate ENSO Index\" (MEI). Hier spelen elementen een rol als de luchtdruk op zeeniveau, wind, temperatuur van het water, temperatuur van de lucht en bewolking. De gegevens hiervoor komen van de \"International Comprehensive Ocean-Atmosphere Data Set\" die datareeksen over vele jaren bevat. Voor de MEI worden de gegevens iedere maand over een periode van de laatste 12 maanden berekend. Om de gegevens over een jaar te vergelijken zijn de seizoenseffecten er uit gefilterd op basis van de gegevens van 1950 tot 1993.\nSuper El Ni\u00f1os.\nAf en toe komen bijzonder krachtige Ni\u00f1os voor, in de pers ook wel bekend als \u201csuper El Ni\u00f1os\u201d. Dit was onder meer het geval in 1972/1973, 1982/1983, en 1997/1998. Deze \u201csuper El Ni\u00f1os\u201d zouden kunnen ontstaan door de wisselwerking van El Ni\u00f1o met een positieve Indische Oceaandipool.\nGevolgen.\nNormaal gesproken wordt het water voor de westkust van Zuid-Amerika aangevoerd door een zuidelijke stroming die koud water uit het Zuidpoolgebied aanvoert. Dat koude water is zeer rijk aan nutri\u00ebnten, wat een sterke plankton- en visgroei als effect heeft. In een El Ni\u00f1o-jaar treedt echter een stroming op die tropisch oceaanwater aanvoert uit de omgeving van Indonesi\u00eb en de Filipijnen (1982-'83 en 1997-'98 respectievelijk 2,85 en 2,8 graden Celsius warmer). Dat warme water bevat veel minder voedingsstoffen en dus ook veel minder vis. Voor de Zuid-Amerikaanse vissers betekent dat een economische ramp. Bovendien verdampt het opgewarmde oceaanwater sneller dan normaal, waardoor het normaal gesproken uitzonderlijk droge gebied in een jaar van El Ni\u00f1o wordt geteisterd door zware regenval. Dit leidt in de Andes vaak tot aardverschuivingen en modderlawines die in bewoonde gebieden rampzalige gevolgen kunnen hebben.\nAan de andere kant van de Grote Oceaan, van Australi\u00eb tot Indonesi\u00eb, zijn de gevolgen ook ernstig. Daar leidt El Ni\u00f1o juist tot een periode van uitzonderlijke droogte, met alle gevolgen van dien voor de plaatselijke landbouw. De uitzonderlijke krachtige El Ni\u00f1o van 1997-'98 leidde bovendien tot grote bosbranden in Indonesi\u00eb. Plaatselijke boeren hebben de gewoonte om stukjes bos plat te branden voor nieuwe akkers. Brandjes die snel doven door het vochtige, tropische klimaat. Maar als de regen in de El Ni\u00f1o-jaren uitblijft, kunnen ze uitgroeien tot catastrofale vuurzee\u00ebn. In 1997-'98 leidde dat tot ernstige smogvorming tot in Singapore toe. Bovendien, zo hebben Duitse, Britse en Indonesische onderzoekers aangetoond, pompten de aanhoudende bosbranden zeker 2,6 miljard ton CO2 in de atmosfeer.\nOok in de rest van de wereld is het effect van El Ni\u00f1o groot. Zo is berekend dat de krachtige Ni\u00f1o in 1982-'83 wereldwijd een schade van 8,2 miljard dollar heeft veroorzaakt. El Ni\u00f1o van 1997-'98 heeft volgens de Voedsel- en Landbouworganisatie in meer dan zestig landen aanleiding gegeven tot extreme weersomstandigheden. In totaal zijn 41 landen getroffen door overstromingen en 22 door droogte. De schade die El Ni\u00f1o van 1997-'98 heeft veroorzaakt was een veelvoud van het schadebedrag in 1982-'83. Overigens heeft El Ni\u00f1o ook positieve effecten. Zo komen er dan minder orkanen voor boven de Atlantische Oceaan en het Caribisch gebied, en is de winter gemiddeld minder streng in het noorden van de Verenigde Staten.\nIn West-Europa zijn de effecten van El Ni\u00f1o niet zo groot. El Ni\u00f1o leidt in Nederland, statistisch gezien over de periode 1870-2000, tot een relatief nat voorjaar.\nEl Ni\u00f1o \u2013 Zuidelijke Oscillatie (ENSO).\nDe \"El Ni\u00f1o\u2013Zuidelijke Oscillatie\" (El Ni\u00f1o Southern Oscillation, ENSO) is een onregelmatige, maar periodieke variatie in wind- en zeeoppervlaktetemperaturen over de tropische oostelijke Stille Oceaan, die het klimaat in een groot deel van de tropen en subtropen be\u00efnvloedt. De zuidelijke oscillatie is het \"atmosferische\" element, gekoppeld aan de temperatuurverandering \"in zee\" (El Ni\u00f1o vs. La Ni\u00f1a). El Ni\u00f1o gaat gepaard met een hoge luchtdruk in het tropische westelijk deel van de Stille Oceaan en La Ni\u00f1a met een lage luchtdruk daar. Beide perioden duren elk enkele maanden, en treden gewoonlijk elke paar jaar op met een wisselende intensiteit per periode.\nEl Ni\u00f1o in een veranderend klimaat.\nEl Ni\u00f1o be\u00efnvloedt het weer in grote delen van de wereld. Veranderingen in de eigenschappen van El Ni\u00f1o - Zuidelijke Oscillatie als gevolg van de wereldwijde opwarming geven voor die gebieden dus ook veranderingen in het weer. Sjoukje Philip en Geert Jan van Oldenborgh hebben daarom onderzocht hoe ENSO zou kunnen veranderen over de huidige eeuw. Hierbij is gebruikgemaakt van de uitvoer van klimaatmodellen die verzameld is voor het vierde IPCC Assessment Report (IPCC-rapport 2007), dat in 2007 verscheen. Hoewel de modellen met de meest realistische weergave van El Ni\u00f1o gemiddeld geen verschuiving laten zien ten opzichte van de huidige toestand van El Ni\u00f1o of La Ni\u00f1a, is er wel sprake van veranderingen in achterliggende mechanismen.\nExterne links.\n "}
{"id": "5711", "revid": "13740", "url": "https://nl.wikipedia.org/wiki?curid=5711", "title": "Machinist (treinbestuurder)", "text": "Een machinist is de bestuurder van een trein. In Belgi\u00eb wordt hij treinbestuurder genoemd. In de Nederlandse regeling spoorverkeer wordt bestuurder gebruikt. Afkortingen zijn 'mcn' in Nederland en 'TB' in Belgi\u00eb. Een Nederlandse machinist wordt door zijn collega's aangesproken als 'meester', een term die stamt uit het stoomtijdperk, toen de machinist de stoker opleidde tot machinist.\nTaak en verantwoordelijkheid.\nDe machinist is verantwoordelijk voor het versnellen en remmen van de trein, het opvolgen van seinen, en over het geheel, het garanderen van de veiligheid van de trein. Voor goederentreinen heeft hij in de meeste landen de algehele verantwoordelijkheid. De treinconducteur met de hoogste rang, de chef van de trein, heeft in de meeste landen de algehele verantwoordelijkheid voor passagierstreinen.\nBij het ontbreken van een conducteur is de machinist zelf chef van de trein.\nEen zware trein kan twee of meer locomotieven nodig hebben. Zijn het stoomlocomotieven, dan heeft elke locomotief een eigen machinist en stoker nodig. In dat geval is de machinist van de voorste locomotief de chef van de trein.\nEen machinist hoeft de trein niet als een auto te sturen, want de trein wordt vanzelf in de juiste richting geleid door de wielen die over de rails rijden. De treindienstleider zorgt ervoor dat de wissels in de juiste stand liggen. Alleen op spoorwegemplacementen moet de machinist nog weleens uitstappen om een wissel met de hand om te leggen (bij een stoomlocomotief is dat de taak van de stoker). De machinist dient de opdrachten van de seinen op te volgen. Verder zal de machinist proberen tijdig te stoppen als hij ziet dat de trein niet in de juiste richting geleid wordt.\nOm te garanderen dat de machinist waakzaam is, moet hij gedurende de rit een dodemansknop bedienen. Doet de machinist dat niet, of niet op de juiste wijze, dan komt de trein automatisch met een snelremming tot stilstand.\nOpleiding.\nIn Europa heeft een treinbestuurder een aantal bevoegdheden nodig:\nNederland.\nDe eisen om machinist te kunnen worden zijn:\nEr bestonden opleidingen bij ARRIVA, Breng, Connexxion, Syntus, Veolia Transport Rail, NS International en NS Reizigers. Deze bestonden uit een keuring en aanname een opleiding BLM (Basis Leerweg Machinist). Deze cursus bestaat uit theorie (kennis van seinen en reglementen) afgewisseld met rijdagen onder leiding van een mentor. Na het succesvol afronden van de theorietoets, welke onder andere wordt afgenomen door het VVRV (veiligheid &amp; vakmanschap railvervoer) in Den Haag, begint de BLM-machinist aan zijn 100 rijdagen. In die 100 rijdagen wordt gereden op vooraf bepaalde trajecten, welke volgens de Inspectie Verkeer en Waterstaat aan verschillende voorwaarden moet voldoen. De eerste 40 rijdagen worden eveneens met mentor gereden; na elke dienst tekent de mentor om de dienst geldig te verklaren. Vervolgens wordt een Proeve van Bekwaamheid afgenomen, waarin de BLM-machinist wordt getoetst op zijn praktische kennis. Vanaf dat moment is de BLM-machinist Volledig Bevoegd (Machinist VB). Zijn resterende 60 rijdagen volbrengt hij dan ook zelfstandig, op de trajecten die voor hem geldig zijn. Afwijken van deze trajecten is niet mogelijk, daar de machinist buiten zijn (leer)trajecten geen wegbekendheid heeft. Als dan de 60 rijdagen ook voltooid zijn, gaat de machinist wegleren voor het basispakket van zijn standplaats.\nIn het goederenvervoer begint een machinist meestal als rangeerder/wagenmeester. Nadat in deze functies voldoende kennis is opgedaan, volgt de theorie-opleiding tot machinist en 20 praktijkdagen op een vast baanvak met 1 materieeltype. Na een theorie- en praktijkexamen moet de machinist 60 volledige diensten rijden op dit baanvak, waarna hij een voortgangsexamen moet afleggen. Na dit examen mag hij landelijk gaan wegleren en krijgt hij eventueel aanvullende materieelcursussen.\nDe machinist goederenvervoer is belast met de dagelijkse technische controle van locomotief, wagens en lading. Hij koppelt zelf de locomotief af en aan, plant rangeerwerkzaamheden en stemt deze af met de treindienstleider en personeel van andere vervoerders. Zo nodig doet hij dienst als rangeerder of wagenmeester.\nEr zijn machinistenopleidingen op mbo-niveau voor zowel reizigers- als goederenvervoer te 's-Hertogenbosch, Rotterdam, Amsterdam en vanaf augustus 2016 in Almelo.\nBelgi\u00eb.\nSinds kort heeft de NMBS zijn opleidingen vernieuwd. Vroeger kreeg de treinbestuurder zowel opleiding van goederentreinen als van reizigerstreinen en werd gecertificeerd om met beide te rijden. Met de huidige opleidingen zal een treinbestuurder enkel gecertificeerd worden voor het besturen van goederen- of reizigerstreinen. Bij de aanwervingen moet aan volgende punten worden voldaan:\nAls de sollicitant hieraan voldoet, begint de eigenlijke opleiding. De opleiding duurt 280 werkdagen, onder meer 110 dagen volgen met monitor en 15,5 dagen op simulatoren. Behalve lijnstudie krijgt de aspirant-bestuurder taken die tijdens de praktijkopleiding met de monitor moeten uitvoeren. Tijdens de theorie wordt uitgegaan van praktische situaties. De lessen worden gegeven in 3 fasen. In het begin krijgen de leerlingen normale situaties voorgeschoteld met de daarbij horende reglementering. Door de fasen heen krijgen de leerlingen te maken met steeds moeilijkere gevallen zodat ze in de derde en laatste fase een rit tijdens verschillende soorten, uitzonderlijke omstandigheden kunnen doen en een aantal types materieel kennen. Na iedere fase wordt een examen afgenomen over de behandelde reglementering. Bij de eerste fase is er geen herkansing mogelijk. Als de aspirant-bestuurder faalt bij de tweede en derde fase kan binnen de 14 dagen een herkansing volgen. Tot slot is er het praktische examen door een baanproef af te leggen. Tijdens de eerste 5 jaar zal de jonge en onervaren bestuurder regelmatig (minimum 3 keer per jaar) tijdens zijn diensten gevolgd worden. Na 5 jaar is dit minstens 1 keer per jaar."}
{"id": "5712", "revid": "231402", "url": "https://nl.wikipedia.org/wiki?curid=5712", "title": "Munchen", "text": ""}
{"id": "5714", "revid": "231402", "url": "https://nl.wikipedia.org/wiki?curid=5714", "title": "Ezra (boek)", "text": "Het boek Ezra (Hebreeuws: \u05e2\u05b6\u05d6\u05b0\u05e8\u05b8\u05d0 \u05e1\u05b5\u05e4\u05b6\u05e8, \"\u2018\u00e6zr\u0101\u2019\", \"hulp\"; Grieks: \u1f1c\u03c3\u03b4\u03c1\u03b1\u03c2, \"Esdras\"; Latijn: Liber Esdrae) is een van de boeken in de Hebreeuwse Bijbel. Het is een direct vervolg op het boek Kronieken en vormde oorspronkelijk samen met het boek Nehemia \u00e9\u00e9n boek. Hi\u00ebronymus van Stridon deelde het boek in twee\u00ebn. Dit gebruik heeft ook in de Hebreeuwse Bijbel ingang gevonden.\nAuteur.\nIn de klassieke rabbinale traditie wordt de priester Ezra als de auteur van dit boek beschouwd, die op basis van de inhoud van het boek moet worden geplaatst in de tijd van Artaxerxes I (465-425 v.Chr.). Het boek is vermoedelijk eind 5e eeuw v.Chr. of later ontstaan.\nNaamgeving.\nHet boek Ezra ontleent zijn naam aan de priester Ezra, die de hoofdrol speelt in Ezra 7-10 en in Nehemia 8.\" In de Septuagint vormt Ezra samen met Nehemia \u00e9\u00e9n boek. Dit boek wordt \"Esdras B\" genoemd. In de Vulgaat is Ezra een apart boek dat \"I Esdras\" heet. Onderstaande tabel geeft de namen in de protestantse wereld, en de namen in Septuagint en Vulgaat weer:\n3 Ezra en 4 Ezra worden door katholieken en protestanten als apocriefe boeken gezien.\nInhoud.\nHet boek bestaat uit 10 hoofdstukken:\nInhoud per deel:\nHistorische context.\nIn de vroege 5e eeuw v.Chr. rebelleerde het koninkrijk Juda tegen het Neo-Babylonische rijk en werd verwoest. Het hof, de priesters, profeten en afschrijvers werden in ballingschap naar de stad Babylon gevoerd. Daar vond een diepgaande intellectuele revolutie plaats, waarbij de ballingen hun lot weten aan ongehoorzaamheid aan hun God en keken ze uit naar een toekomst waarin hen zou worden toegestaan als gezuiverd volk terug te keren naar Jeruzalem om de tempel te herbouwen. In dezelfde periode vond de snelle opkomst van het Perzische Rijk plaats, tot die tijd een onbelangrijk koninkrijk in het hedendaagse Iran. Het werd een belangrijk rijk, waarvan de koning, Cyrus II, Babylon veroverde in 539 v.Chr..\nHet is moeilijk de partijen in Judea en hun politiek in deze periode te beschrijven, want historische bronnen ontbreken, maar er zijn aanwijzingen dat er drie belangrijke groepen waren: de teruggekeerde ballingen die beweerden de wederopbouw te hebben verricht met de steun van Cyrus II, \"de vijanden van Juda en Benjamin\" en een derde groep, \"volk van het land\", die locaal tegenstand boden tegen de teruggekeerde ballingen die de tempel in Jeruzalem herbouwden.\nDe volgende tabel geeft de belangrijkste gebeurtenissen weer tijdens de periode die door het boek Ezra wordt beschreven:\nAlternatieve datering.\nEzra verliet Babylon in de eerste maand van het zevende jaar van Artaxerxes' regering, samen met een gezelschap Joden inclusief priesters en levieten. Ze arriveerden in Jeruzalem op de eerste dag van de vijfde maand van het zevende jaar volgens de Joodse kalender. De tekst zegt niet welke koning werd aangeduid in deze tekst: Artaxerxes I (465\u2013424 v.Chr.) of Artaxerxes II (404\u2013359 v.Chr.). De meeste wetenschappers nemen aan dat Erza leefde tijdens de regering van Artaxerxes I, maar sommigen betwijfelen dit. In de algemeen aanvaarde datering overlappen Nehemia en Ezra niet, maar in Nehemia 12:27ff leiden beiden processies die deel uitmaakten van de wijdingsceremonie van de muren van Jeruzalem. Dit wijst erop dat ze tijdgenoten waren die gelijktijdig in Jeruzalem actief waren in de periode dat de muur en stad van Jeruzalem werd herbouwd.\nDoor deze tegenstrijdigheden concluderen sommige geleerden dat Ezra arriveerde in het zevende jaar van de regering van Artaxerxes II, dat wil zeggen 50 jaar na Nehemia. Als dit juist zou zijn, betekent dat dat het Bijbelse verhaal niet chronologisch is. Een andere groep geleerden beschouwt \"het zevende jaar\" als een kopieerfout en nemen aan dat de twee mannen tijdgenoten waren. Ezra komt pas voor het eerst voor in Nehemia 8 en zou toen twaalf jaar aan het hof hebben gediend.\nApocriefen.\nEr zijn ook de boeken 3 Ezra en 4 Ezra. Deze boeken worden door zowel katholieken als de meeste protestanten als apocrief beschouwd. Slechts de Oosters-orthodoxe Kerken en Ori\u00ebntaals-orthodoxe Kerken accepteren 3 Ezra als canoniek. 4 Ezra wordt deels als canoniek beschouwd door de Ethiopisch-orthodoxe Kerk; er werd veel uit geciteerd door de kerkvaders, met name door Ambrosius. Verder zijn er nog de Apocalyps van Ezra (pseudepigrafisch) en het Visioen van Ezra (apocrief), die beide gelijkenis vertonen met 4 Ezra.\nNieuwe Testament.\nEzra wordt in het Nieuwe Testament niet geciteerd. In de genealogie van Jezus worden Zerubbabel en zijn vader Sealti\u00ebl echter in zowel Matte\u00fcs 1:12 als Lucas 3:27 genoemd. In de talloze generaties van David tot Jozef zijn dit de twee enige namen waarbij de stambomen in Matte\u00fcs en Lucas overeenstemmen. Zerubbabel wordt in Ezra 3:2, Nehemia 12:1 en Hagga\u00ef 1:1 zoon van Sealti\u00ebl genoemd, terwijl 1 Kronieken 3:19 hem de zoon van Pedaja noemt. De stambomen in het Nieuwe Testament voor de post-exilische periode zijn dus niet gebaseerd op Kronieken maar op de traditie van Ezra."}
{"id": "5715", "revid": "86479", "url": "https://nl.wikipedia.org/wiki?curid=5715", "title": "Moermansk", "text": "Moermansk (Russisch: \u041c\u0443\u0301\u0440\u043c\u0430\u043d\u0441\u043a) is een stad aan de Moermankust van de Barentszzee in het uiterste noordwesten van de Russische Federatie. Moermansk is de hoofdstad van de gelijknamige bestuurlijke regio, de oblast Moermansk.\nBeschrijving.\nMoermansk is met 305.236 (2015) inwoners de grootste stad ter wereld boven de Noordpoolcirkel. Moermansk ligt op het schiereiland Kola en is een belangrijke marinebasis. Dit is omdat de haven het gehele jaar ijsvrij is door de warme Golfstroom.\nGeschiedenis.\nMoermansk werd gesticht in 1915 tijdens de Eerste Wereldoorlog. In het conflict had Rusland militaire hulp nodig vanuit het westen. De Oostzee was geblokkeerd en Moermansk was het gehele jaar ijsvrij. De stad werd met een spoorlijn verbonden met de rest van het land en de hulpgoederen konden het front bereiken. Na de Oktoberrevolutie kwam hieraan een einde. In de Russische Burgeroorlog (1917-1922) werd de stad tijdelijk door geallieerde troepen bezet om te voorkomen dat de voorraden militair materieel in handen van de Duitsers zouden vallen. In 1919 trokken zij zich terug en de communisten gebruikten de spoorlijn en haven om de natuurlijke hulpbronnen van Kola te exploiteren waarbij het gebruik van gevangenen niet werd geschuwd. Nieuwe steden als Montsjegorsk en Kirovsk werden gesticht.\nTijdens de Tweede Wereldoorlog speelde Moermansk weer een belangrijke rol. Na de Duitse inval besloten de geallieerden de Sovjet-Unie wederom te steunen met militaire hulp. De twee noordelijke havens Archangelsk en Moermansk speelden hierbij een sleutelrol. In de tweede helft van 1941 vielen de Duitsers en Finnen ook in het noorden van Kola aan. Zij wilden de nikkelmijnen van Petsamo veroveren en de haven van Moermansk, maar Operatie Silberfuchs was geen succes. Moermansk werd in de oorlog veelvuldig gebombardeerd en de schade aan de stad was vergelijkbaar met die van Leningrad en Stalingrad. Moermansk had als grote voordelen boven Archangelsk dat de haven het gehele jaar ijsvrij was en de zeereis 450 zeemijl korter, maar als belangrijk nadeel dat het veel dichter bij de frontlijn lag. Pas met Operatie Kirkenes-Petsamo in oktober 1944 werden de Duitsers uit het noorden van Finland en Noorwegen verdrongen.\nNaam.\nDe stad werd in 1916 gesticht onder de naam Romanov-aan-de-Moerman (\"\u0420\u043e\u043c\u0430\u0301\u043d\u043e\u0432-\u043d\u0430-\u041c\u0443\u0301\u0440\u043c\u0430\u043d\u0435\" - \"Romanov-na-Moermane\"), wat na de Oktoberrevolutie van 1917 verkort werd tot Moermansk (\"\u041c\u0443\u0301\u0440\u043c\u0430\u043d\u0441\u043a\"). Met het woord \"oerman\" (\"\u0443\u0301\u0440\u043c\u0430\u043d\") \u2013 later \"moerman\" (\"\u043c\u0443\u0301\u0440\u043c\u0430\u043d\") \u2013 verwezen de Russen naar de Noormannen. De Barentszzee werd vroeger \"Moermanskoje more\" (\"\u041c\u0443\u0301\u0440\u043c\u0430\u043d\u0441\u043a\u043e\u0435 \u043c\u043e\u0301\u0440\u0435\"), \u2018Noormannenzee\u2019 genoemd. Men kan dus zeggen dat de naam voor het kustgebied overgedragen is op de later gestichte stad.\nKlimaat.\nDe stad kent een subarctisch zeeklimaat met lange koude winters en korte koele zomers. Het weer wordt be\u00efnvloed door de ligging aan de kust, de toestroom van luchtmassa's vanuit het noorden van de Atlantische Oceaan en de geringe instraling van de zon. De temperatuur varieert van een minimum van -14,8\u00a0\u00b0C in januari tot maximaal +17,5\u00a0\u00b0C in juli. Jaarlijks valt er gemiddeld ongeveer 447\u00a0mm neerslag.\nMilieuvervuiling.\nSinds de ineenstorting van de Sovjet-Unie in 1991 lag een deel van de Russische oorlogsvloot afgedankt en verwaarloosd in en om de haven. Daardoor ontstond chemische en nucleaire vervuiling. Er was lang geen geld (of geen wil) om dit aan te pakken. Bijkomend probleem is dat het gebied ecologisch gezien erg arm is. Door het soms barre weer is herstel door de natuur een zaak van zeer lange adem. Onder meer Noorwegen gaf financi\u00eble steun om schepen op te ruimen en zo verdere vervuiling te voorkomen.\nBezienswaardigheden.\nHet Aljosja-monument herdenkt de verdedigers van Moermansk in de Tweede Wereldoorlog. Voor het beeld bevindt zich het graf van een onbekende soldaat. Het beeld is gemaakt van beton en is 35 meter hoog. Het werd in 1974 geplaatst.\nIn Moermansk zijn diverse musea, waaronder een museum over de lokale geschiedenis. Het werd in 1926 geopend en is het oudste in de regio. In 1989 werd een kunstmuseum geopend, het enige boven de poolcirkel. Veel schilderijen zijn gemaakt door lokale artiesten. In 1946 werd een maritiem museum geopend over de Noordelijke Vloot. Het ontstaan, opbouw en de rol tijdens en na de Tweede Wereldoorlog worden er belicht. Een scheepvaartmuseum geeft een overzicht van de ontwikkeling van Russische ijsbrekers en nucleair aangedreven schepen in het algemeen. De oude atoomijsbreker Lenin heeft een museale status en is te bezoeken.\nTransport.\nDe R-21 of Kola is een federale autoweg die Sint-Petersburg verbindt met Moermansk. Deze weg is 1435 kilometer lang. Een treinreis van Sint-Petersburg naar de stad duurt 27 uur. De luchthaven van de stad (Russisch: \u0410\u044d\u0440\u043e\u043f\u043e\u0301\u0440\u0442 \u041c\u0443\u0301\u0440\u043c\u0430\u043d\u0441\u043a of \u0410\u044d\u0440\u043e\u043f\u043e\u0440\u0442 \u041c\u0443\u0440\u043c\u0430\u0448\u0438) ligt 24 kilometer ten zuiden van het stadscentrum. Er zijn vluchten naar diverse binnenlandse bestemmingen, maar ook naar Noorwegen en Finland. In 2010 maakten 500.000 passagiers gebruik van de terminal. De startbaan heeft een lengte van 2500 meter.\nStedenbanden.\nMoermansk heeft stedenbanden met:"}
{"id": "5716", "revid": "403120", "url": "https://nl.wikipedia.org/wiki?curid=5716", "title": "Mezen (rivier)", "text": "De Mezen (Russisch: \u041c\u0435\u0437\u0435\u043d\u044c) is een rivier in het uiterste noordoosten van Europees Rusland. De lengte bedraagt 857 km en het stroomgebied 76.000 km\u00b2.\nDe rivier ontspringt in de bauxietrijke Timanrug in de deelrepubliek Komi. Hij stroomt in noordwestelijke richting en bereikt de Witte Zee bij de stad die dezelfde naam draagt als de rivier: Mezen in de oblast Archangelsk. De Mezenbaai (\"\u041c\u0435\u0437\u0435\u043d\u0441\u043a\u0438\u0439 \u0437\u0430\u043b\u0438\u0432\", \"Mezenski Zaliv\"), waarin de rivier uitmondt, is eveneens naar de rivier genoemd.\nDe voornaamste zijrivier van de Mezen is de Vasjka.\nDe benedenloop van de Mezen is van mei tot november bevaarbaar."}
{"id": "5719", "revid": "5486", "url": "https://nl.wikipedia.org/wiki?curid=5719", "title": "Google Zoeken", "text": "Google Zoeken, ook wel Google Search of gewoon Google genoemd, is een zoekmachine van Google LLC voor documenten op het wereldwijde web, opgericht in 1997 door twee promovendi aan de Stanford-universiteit, Larry Page en Sergey Brin. Page en Brin hadden twee jaar gewerkt aan een geavanceerde methode voor het vinden van informatie op het internet. Al snel verdrong Google AltaVista en werd het 's\u00a0werelds populairste zoekmachine.\nDe naam is een verbastering van het begrip 'googol', de aanduiding voor een 1 met honderd nullen (10100). Page is gefascineerd door wiskunde, en de verwijzing naar juist dit getal weerspiegelt de bedrijfsmissie om alle informatie ter wereld toegankelijk en nuttig te maken. De naam is uiteindelijk 'Google' geworden door een spelfout van Sean Anderson, medebedenker van de naam, en destijds een studiegenoot van Page.\nInmiddels zijn er Google-versies in allerlei talen. Sinds 2002 bestaat er een versie in het Nederlands. Iets opzoeken op Google wordt googelen genoemd. Inmiddels wordt het woord gebuikt voor zoeken op internet, ongeacht de gebruikte zoekmachine.\nWerking.\nDe basis van de Google-zoekmachine is een gepatenteerd algoritme dat PageRank heet. PageRank wordt gebruikt om de resultaten van een zoekopdracht te rangschikken. Net als in de wetenschap de waarde van een wetenschappelijk artikel wordt afgemeten aan het aantal citaties (aanhalingen), bepaalt PageRank het belang van een pagina aan de hand van het aantal keer dat er naar gelinkt wordt vanaf andere internetpagina's. Elke verwijzing betekent een stem voor een pagina. Google analyseert ook de pagina die de stem uitbrengt. PageRank werkt met een schaal van 0 tot en met 10. Een hoge PageRank betekent echter niet dat de pagina bij \"alle\" zoekopdrachten hoog zal scoren.\nAlgoritme.\nGoogle heeft een aantal algoritmes \u2013 circa 250 in totaal, waarvan van circa 150 de werking bekend is \u2013 om te bepalen welke pagina het eerst in de resultatenlijst wordt genoemd. Belangrijk daarbij is, naast het belang van een zoekterm op de pagina, hoe vaak er naar een pagina gelinkt wordt, vanaf welke andere pagina's dat gebeurt en met welke tekst.\nGezien het enorme aantal mensen dat Google gebruikt om webpagina's te vinden, is het voor aanbieders van materiaal nuttig om hoog in de zoekmachine vermeld te worden. Dit noemt men \"search engine optimization\" (SEO). Daarbij worden er methoden gebruikt om kunstmatig de 'pagerank' van pagina's op Google te verhogen, bijvoorbeeld door het cre\u00ebren van 'fake' (valse) webpagina's, die slechts dienen om naar andere pagina's te verwijzen, zodat deze een hogere rang krijgen. Google heeft een aantal malen zijn algoritme aangepast om zo het effect van dergelijke praktijken te verminderen of teniet te doen.\nHarde uitspraken die de plaats van een webpagina in de resultatenlijst van een zoekopdracht voorspellen zijn erg moeilijk en vaak twijfelachtig. Het exacte algoritme van Google wordt namelijk door de makers geheimgehouden en is voor buitenstaanders niet altijd even gemakkelijk te begrijpen. Niemand weet hoe zwaar PageRank doorweegt in het algoritme.\nDe index.\nElke zoekopdracht doorzoekt in minder dan een seconde een index die 100 miljoen gigabytes groot is en in 2013 was opgebouwd uit bijna 30 biljoen webpagina's. Een groot deel van die pagina's wordt regelmatig bezocht door de spider van Google, Googlebot genaamd. De spider leest de pagina en slaat de gegevens op in de index. De spider is in staat om hyperlinks te volgen, en kan op die manier een groot deel van het web bezoeken. Volgens Google werd op 25 juli 2008 de mijlpaal van 1 biljoen unieke URL's overschreden.\nCache.\nGoogle maakt bij het \"crawlen\" (doorzoeken van het wereldwijd web) een kopie van elke pagina (de \"cache\"-versie). Als het een tekst is die is opgeslagen als afbeelding, is de cache-versie vaak wel doorzoekbaar en als tekst kopieerbaar. Ook de inhoud van een bestand op een website dat alleen met een speciaal programma kan worden geopend kan zo soms zichtbaar worden gemaakt.\nTechniek.\nVan meet af aan is ervoor gekozen niet te werken met \u00e9\u00e9n grote centrale computer, maar met een netwerk van zeer veel relatief goedkope computers. Googles serverpark bestaat naar schatting uit meer dan 450.000 systemen die zijn opgebouwd uit standaard hardwarecomponenten. De computers staan verspreid over allerlei datacentra. Door clusters redundant uit te voeren kunnen defecte machines eenvoudig vervangen worden.\nEnergieverbruik en kooldioxide-uitstoot.\nGoogle beweert dat een enkele zoektocht totaal ongeveer 1 kJ of 0,0003 kWh kost en een uitstoot van 0,2 gram CO2 (1 meter rijden met een gemiddelde auto) produceert. De uitgestoten hoeveelheid CO2 wordt onderschreven door 'groene' zoekmachine Ecosia.\nBoete opgelegd.\nGoogle Belgium kreeg in 2020 een boete van 600.000 euro opgelegd door de Belgische Gegevensbeschermingsautoriteit omdat het concern niet voldoende heeft gedaan om mensen te schrappen uit het geheugen van de zoekmachine.\nBezorgdheden omtrent privacy.\nZoekopdrachten door zoekmachines, waaronder Google, laten sporen achter. Dit geeft aanleiding tot bezorgdheid over de privacy. Als details van de zoekopdrachten van een gebruiker worden gevonden, kunnen degenen die toegang hebben tot de informatie - voornamelijk overheidsinstanties die verantwoordelijk zijn voor wetshandhaving en soortgelijke zaken - in principe conclusies trekken over de activiteiten van de gebruiker. Dit is gebruikt voor de opsporing en vervolging van wetsovertreders; Zo werd een moordenaar gevonden en veroordeeld na het zoeken naar termen als \"tips bij het doden met een honkbalknuppel\".\nEen zoekopdracht kan sporen achterlaten op zowel een computer die wordt gebruikt om de zoekopdracht uit te voeren, als in records die door de zoekprovider worden bijgehouden. Wanneer u een zoekmachine gebruikt via een browserprogramma op een computer, kunnen zoektermen en andere informatie standaard op de computer worden opgeslagen, tenzij de browser is ingesteld om dit niet te doen, of ze worden gewist. Opgeslagen termen kunnen worden ontdekt bij forensische analyse van de computer. Een internetprovider (ISP) of zoekmachine-provider (bijv. Google) kan records opslaan die zoektermen relateren aan een IP-adres en een tijd. Of dergelijke logboeken worden bijgehouden, en of wetshandhavingsinstanties er toegang toe hebben, is onderworpen aan wetgeving in verschillende rechtsgebieden en werkpraktijken; de wet kan het vastleggen van verschillende soorten informatie verplicht stellen, verbieden of er niets over zeggen. Sommige zoekmachines, die zich in rechtsgebieden bevinden waar het niet illegaal is, maken er een kenmerk van dat zoekinformatie van gebruikers niet wordt opgeslagen.\nDe trefwoorden die door de functie Automatisch aanvullen worden voorgesteld, tonen een populatie van gebruikersonderzoek dat mogelijk wordt gemaakt door een identiteitsbeheersysteem. Volumes van persoonlijke gegevens worden verzameld via Eddystone-web en proximity beacons.\nGoogle is bekritiseerd voor het plaatsen van langetermijncookies op de computers van gebruikers om deze voorkeuren op te slaan, een tactiek waarmee ze ook de zoektermen van een gebruiker kunnen volgen en de gegevens langer dan een jaar kunnen bewaren.\nSinds 2012 heeft Google Inc. wereldwijd gecodeerde verbindingen ge\u00efntroduceerd voor de meeste van zijn klanten om bestuursrechtelijke blokkades van de commerci\u00eble en SEO-service te omzeilen.\nPlatformverval.\nVolgens internetcriticus Cory Doctorow lijdt het platform, net als andere online-platformen en sociale media zoals Amazon, Facebook, Twitter, Bandcamp, Reddit, Uber en Unity, aan \"platformverval\" (\"platform decay\", beter bekend onder de Engelse schuttingterm \"enshittification\"): het afnemende gebruikersnut van een online omgeving veroorzaakt door hebzucht.\nZo worden zoekacties steeds vaker verzonken in rommelige resultaten, en gebruiken websitemakers trucs om hoger in de resultatenlijst te verschijnen, ook wanneer de website geen aansluiting heeft met het gezochte onderwerp.\nGoogle-bombing.\nBij sommige woorden die op Google als zoekterm werden ingevoerd konden verrassende resultaten worden geconstateerd. Dit fenomeen, waarbij een relatief kleine groep mensen besluit om bepaalde woorden door te linken naar een uitgekozen website, staat bekend als \"Google-bombing\". Om het \"miserable failure\"-resultaat te bereiken, werden bijvoorbeeld maar 32 links gebruikt. Volgens Google is er niets verkeerd met de relevantie. Wanneer de competitiviteit laag ligt, is het niet moeilijk om er hoog voor te scoren. Bij Google-bombing van een algemene en zwaar competitieve term als \"SEO\" zal dat minder snel lukken."}
{"id": "5721", "revid": "286195", "url": "https://nl.wikipedia.org/wiki?curid=5721", "title": "Faer\u00f6er", "text": "De Faer\u00f6er (Faer\u00f6ers: \"F\u00f8royar\"; Deens: \"F\u00e6r\u00f8erne\") zijn een eilandengroep, gelegen in de noordelijke Atlantische Oceaan in de driehoek Schotland-Noorwegen-IJsland. De archipel is een autonoom onderdeel binnen het Koninkrijk Denemarken dat niet bij de Europese Unie hoort. De naam \"Faer\u00f6er\" betekent waarschijnlijk \"Schapeneilanden\" (Deens: \"f\u00e5r\" betekent schaap; \"\u00f8er\" eilanden). Er wonen mensen, van wie een kleine 40 procent in de hoofdstad T\u00f3rshavn. De plaatselijke Noord-Germaanse dialecten, verwant aan het IJslands, zijn gestandaardiseerd in het Faer\u00f6ers.\nGeschiedenis.\nVoor de komst van de Vikingen waren er al perioden geweest dat de eilanden bewoond waren. Ook zijn de eilanden mogelijk in de 6e eeuw bezocht door de Ierse monnik Brandaan van Clonfert. Dicuil, een andere Ierse monnik, zou de eilanden in de 9e eeuw bezocht hebben. Vanaf 800 vestigden de Vikingen zich op de eilanden. Waarschijnlijk kwamen zij niet rechtstreeks uit Scandinavi\u00eb maar uit Vikinggemeenschappen in Ierland en de noordelijke eilanden van Schotland. Later die eeuw kwamen er ook immigranten uit Noorwegen die het regime van hun koning Harald I wilden ontvluchten. In de 11e eeuw vond een strijd plaats tussen de clan van de noordelijke eilanden en Sigmundur Brestisson, de leider van de zuidelijke eilanden. Deze laatste vluchtte naar Noorwegen en werd door koning Olaf I teruggestuurd met een vloot om de eilanden terug te veroveren waarna deze onder gezag van de Noorse koning kwamen. Sigmundur heeft hierna de eilanden gekerstend. Deze vroege geschiedenis is beschreven in de F\u00e6reyinga saga, de oudste historische bron van de Faer\u00f6er.\nIn 1298 werd de Schapenbrief uitgevaardigd door Haakon IV van Noorwegen die destijds eerst nog graaf van de Faer\u00f6er was. Deze brief was een soort grondwet en is de oudste geschreven tekst in het Faer\u00f6ers. De wetten hebben voor een groot deel betrekking op het houden van schapen.\nIn 1397 werden de Scandinavische koninkrijken verenigd in de Unie van Kalmar, waar dus ook de Faer\u00f6er onder vielen. Binnen deze unie trokken de Denen steeds meer macht naar zich toe. In 1538 bereikte de Reformatie de eilanden. Op sommige zeekaarten uit de 16e en 17e eeuw is ten zuiden van IJsland een groot eiland te zien dat Frisland genoemd werd maar aangenomen wordt dat daarmee de Faer\u00f6er bedoeld werden. In 1814 werd de Vrede van Kiel gesloten waarbij Noorwegen onderdeel werd van Zweden (dat de Unie van Kalmar al eerder had verlaten) maar hierbij bleven de Faer\u00f6er onder Deens bestuur.\nOp 9 april 1940 werd Denemarken ingenomen door de Duitsers, waarna Engelse troepen op 12 april de Faer\u00f6er bezetten. Hierdoor bleef de eilanden een Duitse bezetting bespaard tijdens de Tweede Wereldoorlog. De Britten legden ook een vliegveld aan, Luchthaven V\u00e1gar, dat nog steeds de enige luchthaven van de eilanden is. Na de oorlog kwamen de eilanden weer onder Deens bestuur, maar ondertussen was er een sterke onafhankelijkheidsbeweging ontstaan, naar het voorbeeld van IJsland dat in 1944 de onafhankelijkheid van Denemarken had geproclameerd. In 1946 werd een omstreden referendum gehouden waarbij een nipte meerderheid voor onafhankelijkheid koos. Dit leidde tot een politieke crisis waarna het parlement ontbonden werd en nieuwe verkiezingen werden uitgeschreven. Dit resulteerde in een sterke stem voor het kamp dat bij Denemarken wilde blijven. In 1948 kregen de eilanden verregaand zelfbestuur.\nEconomie.\nDe economie van de Faer\u00f6er is voornamelijk afhankelijk van de visserij (onder meer wijting, kabeljauw, schelvis, koolvis) en \"intensieve zeeviskwekerij\" (voornamelijk zalm en forel). De bestuurlijke verantwoordelijkheid voor deze economische activiteiten valt onder het zelfbestuur van de eilandengroep, zoals met het Deense Koninkrijk wettelijk is overeengekomen. De Faer\u00f6er onderhouden bilaterale betrekkingen met de Europese Unie en met andere landen, waaronder de buurlanden Noorwegen en IJsland.\nNaast de visserij, die verreweg het grootste deel van de export voor haar rekening neemt, zijn er op de archipel ook duizenden schapen, die in de bergen grazen. Ze voorzien in 60% van de vleesproductie en zijn daarbij ook nog wolleveranciers. Kleine en gevarieerde industri\u00eble activiteiten worden ontwikkeld. Het toerisme neemt een bescheiden plaats in en ook de dienstverlening, vooral voor de visserij en de oliewinning, groeit. De opbrengst van de bescheiden winning van olie binnen de 200 zeemijl vanaf de zeekust is een interne Faer\u00f6erse aangelegenheid. Denemarken en de Faer\u00f6er zijn overeengekomen dat de opbrengsten in de Faer\u00f6erse bodem, zee en lucht eigendom zijn van het Faer\u00f6erse volk en niet per definitie van de Denen. Verder is er nog een kleine vogelvangst voor economische doeleinden, een melkveeproductie die de plaatselijke behoeften geheel dekt, en een bescheiden aardappelteelt omdat slechts een klein deel van het land geschikt is voor landbouw.\nDe vissers van de Faer\u00f6er zijn berucht vanwege de Grindadr\u00e1p, de traditionele griendenjacht. Hierbij worden scholen grienden, grote dolfijnachtigen, bijeengedreven en gedood voor hun vlees en vet, de blubber (een isolerende onderhuidse vetlaag), hetgeen voor de buitenwereld een controversi\u00eble bezigheid is. Deze jacht op grienden voorziet in zo'n 15% van de vis- en vleesconsumptie en is niet commercieel. De vangsten worden onder de bevolking verdeeld volgens een zo eerlijk mogelijk proces. Verkoop is bij hoge uitzondering toegestaan, maar komt nagenoeg niet voor. Door de internationale aandacht is de jacht op de grienden begin 21e eeuw beter georganiseerd dan voorheen, door middel van nieuwe regelgeving, waaronder het vereiste van een vergunning om grienden te mogen doden.\nDoor middel van tunnels en bruggen zijn de drie hoofdeilanden met elkaar verbonden. In december 2020 is de 11 kilometer lange Eysturoyartunnel geopend. Het bijzondere aan deze tunnel is de Y-vorm. Onder de grond splitst deze tunnel zich, ter plaatse is een ondergrondse rotonde. De 10,9 kilometer lange Sandoyartunnilin werd op 21 december 2023 ingehuldigd. Nog twee lange tunnels zijn gepland: de uit twee delen bestaande Su\u00f0uroyartunnel naar het meest zuidelijke eiland. Deze twee tunnels zijn respectievelijk 17 en 7,5 kilometer lang. Als alle plannen zijn gerealiseerd zijn nagenoeg alle dorpen op de Faer\u00f6er via de weg direct met elkaar verbonden.\nPolitiek.\nOp grond van de \"Lov om F\u00e6r\u00f8ernes Hjemmestyre\" (Wet betreffende zelfbestuur van de Faer\u00f6er) kregen de Faer\u00f6er op 1 april 1948 zelfbestuur. Deze Deense wet regelt de relatie tussen Denemarken en de Faer\u00f6er en bepaalt dat de Faer\u00f6er exclusieve wetgevende en uitvoerende bevoegdheden hebben over de aangelegenheden die in lijst A van deze wet worden opgesomd. Denemarken blijft verantwoordelijk voor de overige aangelegenheden, zoals defensie, justitie, buitenlandse zaken en monetair beleid. De Faer\u00f6er hebben een eigen munt, de Faer\u00f6erse kroon die een vaste wisselkoers heeft van 1:1 met de Deense kroon. De Faer\u00f6er zijn lid van de Noordse Raad. Ze horen niet bij de Europese Unie (art. 355, VWEU).\nDe Faer\u00f6er regelen zelfstandig de inrichting van hun bestuur binnen de kaders van de zelfbestuurwet van 1948. De \"L\u00f8gtingsl\u00f3g nr. 103 fr\u00e1 26. juli 1994 um st\u00fdrisskipan F\u00f8roya\" (Parlementswet nr. 103 van 26 juli 1994 betreffende het bestuur van de Faer\u00f6er) fungeert thans als grondwet van de Faer\u00f6er. Deze wet kan met een gewone meerderheid gewijzigd worden, al is wel een tweede stemming nodig na nieuwe verkiezingen.\nDe Deense koning Frederik X is ook staatshoofd van de Faer\u00f6er.\nBestuurlijke indeling.\nDe Faer\u00f6er zijn bestuurlijk ingedeeld in gemeenten (\"Kommuna, Kommune\").\nSinds 1 januari 2009 omvatten de Faer\u00f6er 30 gemeenten.\nGeografie.\nDe Faer\u00f6er bestaan uit achttien grote eilanden met een gezamenlijke oppervlakte van 1.393 km\u00b2 en een totale kustlijn van 1.117 km. Verder zijn er 761 kleine eilanden en rotspartijen. De eilanden hebben een bergachtig landschap met fjorden en steile kliffen die uit zee oprijzen. Tussen de eilanden liggen diepe wateren met vaak sterke stromingen. De eilanden hebben een aantal meren, waarvan het S\u00f8rv\u00e1gsvatn het grootste is. Het hoogste punt is de Sl\u00e6ttaratindur op het eiland Eysturoy, met 882 m (lijst met bergen). Door het ruige landschap was het lange tijd moeilijk om de dorpen met elkaar te verbinden maar door een aantal tunnels en bruggen is dit grotendeels opgelost. Door de ruim 11 km lange Eysturoyartunnilin die in december 2020 is geopend, werd de reistijd tussen de hoofdstad T\u00f3rshavn, op het eiland Streymoy, en Strendur op het eiland Eysturoy, herleid van veertig tot zeven minuten.\nDe Faer\u00f6er hebben door de Noord-Atlantische stroom een mild zeeklimaat.\nDe achttien grote eilanden van de Faer\u00f6er:\nDe hoofdstad T\u00f3rshavn, met 19.282 inwoners (2005), ligt op het grootste eiland, Streymoy. Dit eiland is bij Oyrarbakki met een brug en sinds 2020 bij T\u00f3rshavn met een tunnel verbonden met Strendur en Runavik op het op een na grootste eiland, Eysturoy.\nEen andere wat grotere plaats is Klaksv\u00edk met 4664 inwoners (2005), op Bor\u00f0oy.\nHet eiland Bor\u00f0oy is met dammen verbonden met Vi\u00f0oy en met Kunoy. Deze drie eilanden vormen samen met Kalsoy, Sv\u00ednoy en Fugloy de Noordereilanden.\nOp V\u00e1gar ligt het enige vliegveld van de Faer\u00f6er, de Luchthaven V\u00e1gar. Vroeger moesten luchtreizigers die naar T\u00f3rshavn wilden, een overtocht per veerboot maken, maar sinds in 2002 de V\u00e1gartunnel werd voltooid is er een rechtstreekse wegverbinding.\nHet meest westelijke eiland Mykines is beroemd om zijn populatie papegaaiduikers. De hele archipel heeft overigens een rijk vogelleven (zo'n 200 verschillende soorten): de steile, rotsachtige kust maakt de nesten onbereikbaar voor vijanden.\nSu\u00f0uroy heet het iets afgelegen zuidelijke eiland van de archipel. In 1742 liep hier het Hollandse schip \"Westerbeek\" van de Verenigde Oostindische Compagnie, geladen met thee en specerijen, op de klippen en sloeg daarna te pletter tegen de steile westerwand van het eiland, kapseisde, waarna het zonk. Kapitein \"Herman Schutte\" was door de aanhoudende mist behoorlijk uit de koers geraakt. Toch konden 81 opvarenden gered worden en uiteindelijk na 9 maanden terugkeren naar de Nederlanden. Scheepsarts Joseph Gewording van der Schild bleef achter: hij was ondertussen met een Faer\u00f6erse getrouwd en aangesteld als lands-chirurgijn. Op 19 februari 2016 werden er in Rotterdam twee Faer\u00f6erse postzegels over de Westerbeek voorgesteld in aanwezigheid van Faer\u00f6erse nakomelingen van de Nederlandse bemanning.\nCultuur.\nDe cultuur van de Faer\u00f6er is sterk verwant aan die van de andere Scandinavische landen maar heeft door haar ge\u00efsoleerde ligging wel haar eigen ontwikkeling doorgemaakt. Zo werd in de traditionele muziek zelden gebruik gemaakt van muziekinstrumenten. Deze werden pas in de 20e eeuw op grote schaal ge\u00efmporteerd. De F\u00f8royskur dansur is de traditionele ringdans, begeleid door oude balladen.\nDe Faer\u00f6erse literatuur heeft zich pas sinds de 19e eeuw ontwikkeld. Voor die tijd werden verhalen alleen gesproken doorgegeven. Oudere verhalen zijn in te delen in drie groepen: \"sagnir\" (historische verhalen), \"\u00e6vintyr\" (gewone verhalen/avonturen) en \"Kv\u00e6\u00f0i\" (balladen). Het 13e-eeuwse F\u00e6reyinga saga, het verhaal over de eerste bewoners van de eilanden werd op IJsland geschreven. Belangrijke schrijvers waren William Heinesen, die ook beeldend kunstenaar was, J\u00f8rgen-Frantz Jacobsen, He\u00f0in Br\u00fa en Christian Matras.\nEen schilder met internationale erkenning was S\u00e1mal Joensen-Mikines. Een aantal van zijn schilderijen zijn afgebeeld op Faer\u00f6erse postzegels.\nDe traditionele keuken wordt gedomineerd door vis, lamsvlees en schapenvlees en aardappelen. De smaak wordt voor een belangrijk deel bepaald door de manier van conserveren zoals drogen of pekelen. Een voorbeeld is het gerecht skerpikj\u00f8t, gedroogd schapenvlees met een heel typische smaak. Walvis wordt veel gegeten en de blubber (walvisvet) wordt in veel gerechten gebruikt. Het traditionele gerecht bij uitstek is Tv\u00f8st og spik dat bestaat uit walvis, blubber en aardappelen. Andere typische gerechten zijn de garnat\u00e1lgworsten en gekookte papegaaiduiker.\nAndere belangrijke instellingen.\nVeel huizen zijn gebouwd uit hout en hebben een dak bedekt met turf en gras als isolatie.\nSchilders die de Faer\u00f6er bezoeken.\nIn 1890 bezocht de Duitse schilder Alf Bachmann de Faer\u00f6er.\nIn 1995 schilderde de Duitse kunstenaar Ingo K\u00fchl aquarellen in Gj\u00f3gv, waarna de negendelige cyclus van de Faer\u00f6er ontstond, die in 2003/2004 werd tentoongesteld in de Koninklijke Deense Ambassade in Berlijn."}
{"id": "5725", "revid": "16680", "url": "https://nl.wikipedia.org/wiki?curid=5725", "title": "Lijst van Miss Nederland-winnaressen", "text": ""}
{"id": "5727", "revid": "264532", "url": "https://nl.wikipedia.org/wiki?curid=5727", "title": "Periodiek systeem/Elektronenconfiguratie", "text": "Deze versie van het periodiek systeem toont per element de elektronenconfiguratie, met andere woorden hoe de elektronen over de diverse schillen verdeeld zijn.\nVoor elke rij elementen worden alleen de nieuwe schillen vermeld, alle schillen uit de bovenliggende rijen zijn geheel gevuld (denk er de elektronenconfiguraties van de meest rechtse elementen -de edelgassen- uit alle bovenliggende rijen bij).\nVoorbeeld: de volledige elektronenconfiguratie van broom (symbool Br) is \n1s22s22p63s23p64s23d104p5. \nMeestal worden de compleet gevulde schillen uit bovenliggende rijen van het systeem vervangen door het symbool van het edelgas uit de vorige rij. De elektronenconfiguratie van broom wordt dan aangegeven als [Ar] 4s23d104p5.\nMet toenemend atoomnummer worden de schillen en subschillen op een vrij regelmatige wijze opgevuld: eerst 1s, dan 2s, 2p, 3s en 3p, maar dan volgt eerst 4s voordat 3d opgevuld wordt. Ook daarin is weer een kleine onregelmatigheid. Koper bijvoorbeeld heeft 3d104s1 in plaats van 3d94s2. De oorzaak voor deze onregelmatigheden is dat er niet alleen een wisselwerking is tussen de positieve kern en het toegevoegde elektron, maar ook afstoting tussen alle aanwezige elektronen. Omdat de s-, p- en d-orbitalen allemaal een andere vorm hebben is de manier waarop het ene elektron het andere afschermt van de kern afhankelijk van welke baan er opgevuld wordt.\nHet resultaat van dit veellichamenprobleem is dat de energie\u00ebn van de verschillende banen een beetje zijn zoals een touwladder van elastiek: zet je voet erop en alle afstanden worden een beetje anders.\nHetzelfde probleem doet zich voor bij het vormen van ionen. Bijvoorbeeld als mangaan (3d54s2) oplost in water vormt het Mn2+-ionen die een configuratie 3d5 hebben. Hoewel de 4s2-elekronen eerder in de periode opgevuld worden dan de 3d zijn zij degenen die afgestaan worden bij de oxidatie tot Mn2+. De hogere lading van het ion gooit de volgorde van de energie\u00ebn een beetje door elkaar.\nHierbij speelt nog een extra factor een rol: bij 3d5 is de d-subschil precies half gevuld en dat verleent extra stabiliteit, mits alle spins parallel gezet worden. De spinparingsenergie is een naar verhouding kleine term maar hij kan wel de doorslag geven en een bepaalde configuratie stabiel maken."}
{"id": "5728", "revid": "67638831", "url": "https://nl.wikipedia.org/wiki?curid=5728", "title": "Spoorwegstation", "text": "Een spoorwegstation, treinstation of kortweg station is een plaats waar treinen stoppen en vertrekken en de reizigers kunnen in-, uit- of overstappen en/of goederen kunnen worden verladen. De vakterm voor dit stoppen is 'stationnement', ter onderscheiding van het stoppen voor een sein of op een rangeerterrein. In de spoorwereld wordt onderscheid gemaakt tussen stations en haltes. Stations hebben bediende seinen en wissels; haltes hebben dat niet.\nStationsgebouwen in Nederland zijn in eigendom en beheer bij NS Stations, een bedrijfsonderdeel van NS; perrons en tunnels etc. vallen onder ProRail. Ook stationsgebouwen aan spoorlijnen waar geen treinen van NS Reizigers komen, worden door NS Stations beheerd. In Belgi\u00eb is het beheer van de stations en stopplaatsen volledig de verantwoordelijkheid van de NMBS. Het deel van het perron dat in de gevarenzone komt (meestal de 50 cm die het dichtste bij de sporen ligt) is eigendom van Infrabel. \nGeschiedenis van het station.\nNadat George Stephenson als eerste een bruikbare locomotief had gebouwd, kwamen er al snel spoorlijnen. Het vervoer op spoorstaven was al ouder: in de 17e en 18e eeuw kende men aanvankelijk houten en later ijzeren spoorstaven, toegepast bij verscheidene mijnen en waarover wagens reden met paarden als trekkracht. Met het verschijnen van stoomlocomotieven werd personenvervoer mogelijk. Al snel werden net zoals bij diligences en postkoetsen reeds gebruikelijk was ook stations gebouwd, waar men kon op- en afstappen. Door het toegenomen goederenvervoer per spoor kwamen er ook laad- en losplaatsen bij en nam de industrie een hoge vlucht.\nHet oudste station ter wereld dateert van 1830. Het is het Crown Street railway station in Liverpool, maar dat is sinds 1836 niet meer als station in gebruik maar als pakhuis.\nHet eerste station op het Europese vasteland was dat van Brussel-Groendreef waar de eerste trein naar Mechelen vertrok. Aanvankelijk waren de stations niet veel meer dan tijdelijke houten constructies. Pas later werden ze stelselmatig vervangen door meer prestigieuze gebouwen in duurzame materialen. Het oudste nog bestaande en in gebruik zijnde stationsgebouw van het Europese vasteland is het station van Tienen in Belgi\u00eb, gebouwd in 1840. Het station van Ronse is een ontwerp uit 1841. Het opende eerst in Brugge in 1844 en werd pas later naar Ronse verplaatst. De reden waarom Belgi\u00eb goed is vertegenwoordigd in de rangtelling ligt bij koning Leopold I. De koning had in Engeland George Stephenson ontmoet en was erg onder de indruk van de industri\u00eble revolutie en de eerste stoomtreinen. Zo werd in 1834 de wet tot het oprichten van een nationaal spoorwegnet uitgevaardigd en werd op 5 mei 1835 de eerste spoorlijn op het Europese vasteland, tussen Brussel en Mechelen, ingehuldigd. De eerste stations van Nederland zijn gebouwd in 1839 in Amsterdam en Haarlem. Het oudste nog bestaande stationsgebouw in Nederland staat in Valkenburg en is gebouwd in 1853.\nNamen van stations.\nDe naam van een station wordt bepaald door de plaats(en) die de spoorwegmaatschappij met dat station wil ontsluiten. Hierdoor komt het voor dat een station een andere naam heeft dan de (kleine) plaats waar het ligt (station Venray te Oostrum of station De Panne te Adinkerke), dat een station de naam draagt van twee verschillende plaatsen (station Gilze-Rijen te Rijen of station Viane-Moerbeke in de gemeente Geraardsbergen), of dat een station op de grens van twee plaatsen slechts de naam van een van beide krijgt, zoals station Etterbeek, dat op het grondgebied ligt van de (grotere) Brusselse gemeente Elsene.\nDe langste stationsnaam ter wereld is Llanfairpwllgwyngyllgogerychwyrndrobwllllantysiliogogogoch, een station in Wales in de plaatselijke taal Welsh. In Belgi\u00eb is Brussels Airport-Zaventem de langste stationsnaam. De naam Den Haag Laan van Nieuw Oost-Indi\u00eb zou nog langer zijn, maar deze naam wordt op de bebording afgekort tot Den Haag Laan van NOI en in de NS-reisplanners verder tot Den Haag Laan v NOI. Leeuwarden Camminghaburen is daarmee de langste naam (wat betreft het aantal tekens).\nTot 2007 had Station Golf Halt in Wales de langste stationsnaam ter wereld, maar in 2007 werd die ingekort. De stationsnaam was nooit officieel erkend, maar was Gorsafawddacha'idraigodanheddogleddoll\u00f4npenrhynareurdraethceredigion, 67 letters. Station Llanfairpwllgwyngyllgogerychwyrndrobwllllantysiliogogogoch (58 letters) werd echter wel officieel erkend en droeg daarbij ook v\u00f3\u00f3r de inkorting de titel van langste stationsnaam.\nIn de Benelux is het Belgische station Sy de kortste stationsnaam, in Nederland is het Oss.\nDe stationsnaam Schiphol Airport werd tot 13 december 2015 weergegeven als Schiphol, vaak gevolgd door het vliegtuigpictogram .\nKoppelteken in de naam.\nWat betreft de streepjes in de namen verschilt het gebruik per land.\nIn Belgi\u00eb wordt een toevoeging bij een naam met een koppelteken geschreven, zoals station Brussel-Zuid, station Luik-Guillemins of station Antwerpen-Luchtbal. \nIn Nederland wordt een dergelijke toevoeging zonder koppelteken geschreven zoals in station Amsterdam Zuid. Een koppelteken in de naam duidt er namelijk op dat het station twee verschillende plaatsen dient, zoals in Ede-Wageningen. Dit wordt zo consequent toegepast dat een stationsnaam soms niet overeenkomt met de plaatsnaam: dat is het geval bij station Nieuw Vennep terwijl de plaats als Nieuw-Vennep wordt geschreven, of station Boven Hardinxveld terwijl de plaats als Boven-Hardinxveld wordt geschreven.\nIn Duitsland wordt een toevoeging bij een naam die een stadsdeel of een wijk kenmerkt met een koppelteken geschreven, dus: M\u00fcnster-Albachten, K\u00f6ln-Ehrenfeld en Halle-Neustadt (stadsdeel Neustadt), maar Berlin Hbf, Osnabr\u00fcck Altstadt (geen stadsdeel) en K\u00f6ln West. Een koppelteken wordt ook geschreven als het station verschillende plaatsen dient, bijvoorbeeld Bockum-H\u00f6vel.\nIn Frankrijk wordt het koppelteken gebruikt voor alle toevoegingen, zoals Paris-Nord. In een groot aantal Franse plaatsnamen zit \u00e9\u00e9n of meerdere koppeltekens, die blijven in de stationsnaam gehandhaafd blijven, zoals Saint-Andr\u00e9-le-Gaz. Wanneer een station twee plaatsen dient, zet men een spatie voor en na het koppelteken, bijvoorbeeld Durtol - Nohanent. Dit geeft duidelijkheid wanneer een station van twee plaatsen een plaatsnaam bevat waar al koppeltekens in staan, zoals Romans - Bourg-de-P\u00e9age.\nCentraal.\nIn Nederland hebben acht steden een station met de aanduiding Centraal Station: Amersfoort, Amsterdam, Arnhem, Den Haag, Eindhoven, Leiden, Rotterdam en Utrecht. Daarnaast zijn er zeven stations met de aanduiding Centrum: Almere, Barneveld, Ede, Kerkrade, Lelystad, Schiedam en Veenendaal. Voor mei 2000 werd een Centraal Station aangeduid met CS (bijvoorbeeld Amsterdam CS). Als een stad meer dan 100.000 inwoners heeft en het station meer dan 40.000 reizigers per dag trekt en er zijn twee of meer andere stations in de gemeente kan een station de toevoeging Centraal krijgen.\nIn Belgi\u00eb kent men de stations Antwerpen-Centraal, Brussel-Centraal, Charleroi-Centraal en Verviers-Centraal (gespeld met een koppelteken ertussen).\nStationsgebouw.\nIn spreektaal bedoelt men met het woord \"station\" vaak alleen het stationsgebouw en dus niet de overige infrastructuur (sporen, seinen, seingeversposten, wissels, goederenloodsen enz.). Een stationsgebouw is een gebouw dat speciaal bedoeld is voor het bedienen van treinreizigers. In het stationsgebouw bevinden zich vaak loketten en kaartautomaten van de spoorwegmaatschappij, een wachtruimte, horecavoorzieningen en winkels.\nStationsarchitectuur.\nDe architectuur van de stations heeft altijd grote aandacht gekregen en sommige stations zijn dan ook ware paleizen. Ook tegenwoordig wordt veel aandacht aan de vormgeving van stations besteed. Het nieuwe station Luik-Guillemins heeft een spectaculaire spooroverkapping naar het ontwerp van de Spaanse architect Santiago Calatrava. Een voorbeeld in Nederland is het moderne station te Leiden. Het meest monumentale oude station in Belgi\u00eb is zeker het station Antwerpen-Centraal. Het opende in 1905 en is bekend omwille van de grootse eclectische architectuur. Zeer grote stations worden vaak \"spoorwegkathedralen\" genoemd. Opgemerkt wordt dat grote stations met kathedralen, tot de komst van de moderne hoogbouw, ook meestal de grootste bouwwerken in steden waren.\nGeschiedenis.\nDe eerste stationsgebouwen waren eenvoudige gebouwtjes: de vervoersstromen waren aanvankelijk bescheiden. Met de toename van de populariteit van het railvervoer namen stations niet alleen in omvang toe, maar werd de architectuur ervan ook een zelfstandig onderwerp. Voor de vormgeving werd aansluiting gezocht bij stromingen die voor publieke gebouwen in de betreffende periode gebruikelijk waren, zoals het neoclassicisme. In veel gevallen werd hier vrijelijk op gevarieerd.\nMet name in Europese hoofdsteden, waar diverse spoorwegmaatschappijen hun belangrijkste stations hadden, werden stations gebouwd waarmee de betreffende maatschappij door omvang, vormgeving en detaillering een solide aanzien trachtte te verwerven: het station fungeerde als 'visitekaartje' van de spoorwegmaatschappij. Voor het stationsgebouw zelf werden meestal traditionele bouwmethoden gebruikt, doch de overkappingen (de \"train hall\") waren soms staaltjes van bouwkundige techniek. (Het was gebruikelijk dat het gebouw het \"domein\" van een architect was, terwijl de overkapping aan een ingenieur werd overgelaten.)\nSpoorwegkathedralen: grote stations uit de 19e eeuw.\nAanvankelijk werden het stationsgebouw en de overkapping architectonisch van elkaar gescheiden behandeld. Het stationsgebouw fungeerde als blikvanger, waar de stationskap achter verscholen ging. De functie van een station als exponent van het moderne railvervoer werd als het ware gecompenseerd door het teruggrijpen op klassieke \"machtsarchitectuur\". Deze functie werd soms tot op het voorplein voortgezet: het (vorige) station Euston in Londen had een Dorische toegangspoort die later een zodanige hindernis bleek te vormen voor het verkeer dat bij de bouw van het nieuwe station in de jaren zestig van de 20e eeuw tot sloop van het 19e-eeuwse station werd besloten. In Nederland werden tussen 1840 en 1860 in deze stijl diverse monumentale treinstations gebouwd die geen lang leven beschoren waren vanwege veranderende eisen. Zo werd het Amsterdamse station Willemspoort, in classicistische stijl gebouwd, na 36 jaar dienst in 1878 alweer gesloopt om plaats te maken voor een groter station. Iets soortgelijks gebeurde met het Rotterdamse station Delftse Poort, kortweg DP, de voorloper van het huidige Centraal station. Station Delftse Poort werd in 1858 gebouwd als neogotisch kopstation, ter vervanging van een tijdelijk station; toen in 1877 begonnen werd tot het doortrekken van de Oude Lijn naar Dordrecht en Antwerpen moest het wegens zijn ligging gesloopt worden, waarna een nieuw station ten noordwesten van het oude werd gebouwd in een aanzienlijk bescheidener stijl.\nHet camoufleren van een grote overkapping leidde tot grote bouwvolumes, die onder meer werden gebruikt voor stationshotels en kantoorruimte voor de betreffende spoorwegmaatschappij. (In die tijd was er vaak sprake van een veelheid aan spoorwegmaatschappijen, die ieder een aparte lijn exploiteerden, meestal vanuit de hoofdstad van het betreffende land.)\nGeleidelijk werd de overkapping meer zichtbaar in het vooraanzicht van het stationsgebouw zelf: de (meestal) halfronde vorm van de overkapping(en) was van de buitenzijde af te zien. Dit werd gecombineerd met een vaak zeer hoge centrale hal. Bij kopstations was de hal, en de gevel daarvan, min of meer een voortzetting van de stationshal(len). Een vroeg voorbeeld hiervan is het Londense King's Cross station uit (oorspronkelijk) 1852.\nBij doorgangsstations werd de gevel vaak gebruikt om de stationshal van voldoende licht te voorzien. De stationshal, alsmede de vaak aanwezige klokkentoren, bepaalde het aanzien van het station. Als voorbeeld kan het station van Luxemburg genoemd worden.\nDe stationsgebouwen waren vaak zeer fraai gedetailleerd met beeldhouwwerken en fresco's.\nDeze ontwikkelingen waren niet beperkt tot Europa. Over de gehele wereld werden grote stations op min of meer vergelijkbare wijze ontworpen. In feite is dit te zien als een vroege versie van een grensoverschrijdende architectuur: de plaatselijke architectuur werd (tot op zekere hoogte) verdrongen.\nIn Nederland zijn diverse grotere stations in de \"klassieke\" stijl gebouwd, waarvan station Amsterdam Centraal het bekendste is. Ook het station van Groningen kan als voorbeeld gelden. Duidelijke Jugendstilelementen zijn te vinden in het in 1908 gebouwde station van Haarlem. Het station van Maastricht kan als typische representant van de \"Hollandse baksteenstijl\" gelden, met duidelijke verwijzingen naar de Beurs van Berlage.\nGeschiedenis Nederlandse stationsbouw vanaf 1945.\nStationsarchitectuur is steeds een afspiegeling geweest van de ontwikkeling van de algemene architectuur, waarbij nieuwe technieken (beton, staal) vaak in een tamelijk vroeg stadium bij stations werden toegepast. In veel gevallen werd het \"moderne\" uiterlijk gecombineerd met ornamenten. Nederlandse voorbeelden van markante stations uit de 20e eeuw zijn het station Amsterdam Amstel en 's-Hertogenbosch. Na de Tweede Wereldoorlog moesten op grote schaal nieuwe stations gebouwd worden, waarbij aanvankelijk de \"klassieke\" vormen gehanteerd werden, zoals in Arnhem en in Nijmegen. Daarna werden meer \"open\" gebouwen geconstrueerd, waarbij ook andere technieken (zoals staalconstructies) werden gehanteerd. Voorbeelden hiervan zijn de stations van Eindhoven Centraal, Tilburg en Schiedam Centrum. Bekende Nederlandse stationsarchitecten zijn Van Ravesteyn, H.G.J. Schelling, Koen van der Gaast, Peter Kilsdonk, Harry Reijnders en Cees Douma.\nVoor kleinere stations werden vaak sobere gebouwen ontworpen, met een minimum aan voorzieningen, hoewel tot voor kort wel met een bemand loket. In een aantal gevallen bleef het stationsgebouw beperkt tot een semipermanent gebouwtje, dat naar zijn zeshoekige vorm werd aangeduid als \"sextant\" (onder andere Diemen en Delft Zuid).\nDe stijl van de grotere nieuwe Nederlandse stations is zeer modern, met een open structuur. Als voorbeelden hiervan kunnen genoemd worden: Amsterdam Sloterdijk, Duivendrecht, Zaandam en Almere Centrum. Het kleurgebruik is vaak opvallend, met kleuraccenten in primaire kleuren. De rijke detaillering (met beeldhouwwerken en fresco's) is echter geheel afwezig. De vormgeving is vaak ontleend aan die van luchthavengebouwen. Het voorzieningenniveau is gaandeweg meer afgestemd geraakt op de behoeften van de gehaaste reiziger.\nBijzondere aspecten van stationsarchitectuur (met Nederlandse voorbeelden).\nOntwerpers van stationsgebouwen zien zich geconfronteerd met een aantal specifieke uitdagingen. Primair is een reizigersstation een plek waar soms grote aantallen reizigers op een effici\u00ebnte wijze \"verwerkt\" moeten worden: op grote stations passeren in de spits vele duizenden reizigers per uur. Dit stelt hoge eisen aan de indeling en overzichtelijkheid van zowel het station als zijn onmiddellijke omgeving. Voor- en natransport, met diverse vervoermiddelen, dient zo goed mogelijk aan te sluiten. Tegelijkertijd is de locatie van een station vrijwel altijd een gegeven. Een station (nieuw of ter vervanging van een bestaand gebouw) kan meestal niet anders dan op deze plaats gebouwd te worden.\nDe tijd die de gemiddelde reiziger in een station doorbrengt is korter naarmate de frequentie van de treinen groter is. De faciliteiten zullen hierop afgestemd zijn: een volledige stationsrestauratie is vaak niet (meer) nodig; enige fastfood verkooppunten zijn voldoende om de forens van een snack of een beker koffie te voorzien. Het internationale verkeer wordt voor een groot deel per vliegtuig afgewikkeld, zodat uitgebreide faciliteiten voor de afhandeling van bagage kunnen verdwijnen. Dergelijke ontwikkelingen hebben hun invloed op de omvang en indeling van de ruimte van een station, hetgeen zowel bij vervangende nieuwbouw als bij verbouwingen van bestaande stations aan de orde komt.\nEen aspect dat steeds meer aandacht behoeft is dat van de sociale veiligheid en preventie van vandalisme.\nDe omstandigheid dat een modern station op een andere wijze gebruikt wordt, leidt ertoe dat een modern station er duidelijk anders uitziet. Aan \"spoorwegkathedralen\" met uitgebreide faciliteiten is geen behoefte meer. De reiziger komt er met (meestal) de bedoeling binnen enkele minuten weer te vertrekken.\nEen stationsgebouw heeft echter tevens een functie als \"visitekaartje\" van de spoorwegonderneming. Het stationsgebouw dient door zijn vormgeving, kleurgebruik en inrichting de reiziger mede uit te nodigen tot het gebruik van de trein. Een stationsgebouw is hiermee onderdeel van de \"mix\" van zaken waarmee de spoorwegonderneming tracht te concurreren met andere vervoersmethoden. Aangezien een stationsgebouw zelden \"op zichzelf staat\", moet het hierbij concurreren met de architectuur in zijn directe omgeving. Sommige stations zijn hierbij in de loop der tijd \"overvleugeld\" geraakt door de schaalvergroting van belendende bebouwing. Nederlandse voorbeelden hiervan zijn het vorige station Rotterdam Centraal uit 1957 (inmiddels gesloopt en vervangen door een in maart 2014 geopend nieuw station), dat reeds door het betrekkelijk bescheiden bouwvolume geheel wegviel tussen de omringende hoogbouw, en Utrecht Centraal, dat, in elk geval in de uitvoering van de jaren zeventig, tussen het omringende winkelcentrum annex kantoorgebouwen een zeer povere indruk maakte.\nIn een aantal gevallen werd hiervoor een oplossing gezocht in de vorm van een combinatie van het stationsgebouw met (door derden gebruikte) kantoorgebouwen. Hierdoor werd het bouwvolume van het station optisch vergroot. Voorbeelden hiervan in Nederland zijn de stations Den Haag Centraal en Amersfoort Centraal. De samenwerking met ontwikkelaars van kantoorruimte leidt in ieder geval tot goed bereikbare kantoren: het station is tenslotte goed per trein te bereiken.\nAndere voorbeelden.\nIn andere gevallen werd de centrale ligging van het station, en de aanwezigheid van grote aantallen passanten, benut om bij of soms in of onder het station winkels te bouwen. De winkelgalerij onder het station van Leipzig is hier een voorbeeld van. Ook in Japan wordt dit veelvuldig gedaan. Door de enorme reizigersaantallen op de verschillende stations in grote steden zoals Tokio en Osaka zijn daar vaak vele honderden winkels en tientallen restaurants.\nKleine stations.\nEen bijzondere categorie van stations zijn de zogenaamde kleine of groene stationnetjes. Het gaat daarbij om stations die in overwegende mate in het buitengebied terecht zijn gekomen. Hierbij moet worden gedacht aan het station Dalfsen, Vorden, Anna Paulowna, Hindeloopen, Loppersum, Houthem, Opheusden, Krabbendijke, maar ook het oude station van het onder de rook van Amsterdam liggende Abcoude. Ook zijn er veel kleine stations die nu als eenzame locatie in het buitengebied liggen omdat de spoorlijn is opgeheven; de gebouwen dragen veel cultuurhistorische waarden en vertellen veel over de historie van het gebied.\nVaak had dat te maken met een besluiteloze overheid. Er waren twee burgemeesters die het station claimden. Men kon niet kiezen waar het station zou komen, dat betekende dat het station tussen twee dorpen kwam te liggen. Een andere reden van het ontstaan van een dergelijk groene stationnetje had te maken het feit dat een dergelijk station werd aangelegd en betaald door een landgoedeigenaar. Een mooi voorbeeld is het (tijdelijke) stationnetje van De Steeg, dat alleen werd aan gelegd voor de ontvangst van de Duitse keizer. Maar ook het koninklijke huis nabij Apeldoorn heeft een station, station Apeldoorn Het Loo.\nEen derde reden achter de aanleg van een station in het groen had te maken met de agrarische ontwikkeling van een dergelijk gebied (de aan en afvoer van groenten, veevoer, graan). In de laatste decennia is het recreatieve gebruik sterker naar voren gekomen en liggen de stationnetjes op de route van het Pieterpad.\nDe laatste ontwikkeling is de verdere uitbouw tot kleinere knooppunten die meerdere functies in zich huisvesten. Maar ook hier blijft de kern de multimodale functie van een dergelijke locatie. Hiermee wordt een groen station een soort groen voorhalte station, maar wel in een hoogwaardige groene omgeving. De omgeving wordt daarmee een extra kwaliteit gecre\u00eberd en uitgebouwd, voor de ontwikkeling van nieuwe (kleinschalige) functies. Hierbij moet worden gedacht aan VVV-kantoortjes, maar ook voor een locatie voor de verkoop van bankdiensten, en dergelijke Deze nieuwe trends hebben voor het InnovatieNetwerk Groene ruimte de basis gelegd onder een denkproces rond de ontsluiting en de bereikbaarheid van het buitengebied, waarbij de stationnetjes een centrale rol kunnen en vervullen\nDe architect van een stationsgebouw zal, indien daarvoor tenminste de financi\u00eble ruimte beschikbaar is, ernaar streven om het gebouw een duidelijke \"blikvanger\" te laten zijn. Met name in het laatste decennium van de 20e eeuw zijn in Nederland een aantal stations gebouwd die door diverse \"gimmicks\" duidelijk meer zijn dan de collectie ruimten die ze omvatten. Te noemen zijn onder meer Rijswijk (waar de sporen onder het maaiveld liggen), Rotterdam Blaak (dat theoretisch slechts de toegang behoeft te geven tot een verder geheel ondergronds station), Enschede Kennispark (oude naam: Enschede Drienerlo) en Arnhem Velperpoort.\nModernisering van oudere stations.\nModernisering van oudere stations, met name stations die een duidelijke architectonische waarde hebben, levert weer andere problemen op. Dient gekozen te worden voor modernisering, voor restauratie of voor een combinatie van beide? Hier zijn niet zelden \"binnenshuis\" grootschalige verbouwingen nodig om het gebouw aan de gewijzigde eisen aan te passen. Een voorbeeld van verbouwingen die als geslaagd wordt beschouwd is Den Haag Hollands Spoor.\nTijdens dergelijke verbouwingen moet het station zo veel mogelijk normaal functioneren, hetgeen ertoe leidt dat de verbouwing lang kan duren. De reiziger wordt dan gedurende soms jaren geconfronteerd met een onoverzichtelijk station.\nEen Belgisch voorbeeld van een zeer modern station is het nieuwe Station Luik-Guillemins, ontworpen door de Spaanse architect Santiago Calatrava.\nStationsgebouwen zijn soms een opmerkelijk kort leven beschoren. Waar een Nederlands woonhuis, met enige aanpassingen, vaak een eeuw meegaat, kan de levensduur van een station soms beperkt zijn tot enkele decennia. Te noemen zijn het vorige Amsterdam Sloterdijk (geopend 1956, gesloopt 1985), Gouda (1948-1983), Assen (1989-2016), 's-Hertogenbosch (1952-1996, hoewel de oorspronkelijke perronoverkapping geheel gerestaureerd is) alsmede, als voor zover bekend recordhouder in Nederland, het eerste station Schiphol Airport uit 1978, dat reeds in 1993 plaats moest maken voor de uitbreiding van de luchthaventerminal (Schiphol Plaza).\nVoorzieningen op stations.\nVan oudsher waren er op grote stations vele diensten en faciliteiten:"}
{"id": "5730", "revid": "1200446", "url": "https://nl.wikipedia.org/wiki?curid=5730", "title": "Wadjet", "text": "Wadjet (ook bekend als Wadjit of Wedjat) is een godin in de Egyptische mythologie.\nZij is vooral bekend van een van de vijf namen van de farao, de nebty-naam of de naam van de twee godinnen Wadjet en Nekhbet. Wadjet stelde het noorden of Beneden-Egypte voor en werd voorgesteld door een cobra, de uraeus, die zich opricht om gif te spuwen naar eenieder die het waagde de koning te bedreigen. Nekhbet was een giergodin die het zuiden of Boven-Egypte voorstelde. Samen vormden zij het sieraad dat het voorhoofd van de farao opsmukte. \nWadjet werd vereerd in Boeto in de delta en kon soms ook als leeuwin voorgesteld worden, daarmee verwijzend naar Sekhmet, de verschrikkelijke vorm van de zon. Haar naam verwijst naar het groen van de papyrusplanten van de delta.\nHet Oog Wedjat.\nWedjat (het ongerepte) is ook de naam van het linker maanoog van Horus, dat in de strijd tussen Horus en Seth beschadigd werd, maar daarna hersteld door Thot. Horus gaf het oog aan zijn overleden vader Osiris om er mee het hiernamaals veilig te kunnen bereiken. Er werden veel amuletten van het oog gemaakt, vooral voor de overledenen die op hun beurt de andere wereld probeerden te bereiken. Het is vaak van groene of blauw faience, omdat groen voor de regeneratie staat en herrijzenis. Osiris is met zijn zwarte of groene huidskleur het symbool van vruchtbaarheid (het zwarte Nijlslib) en de opstanding (verrijzen van het gewas)."}
{"id": "5731", "revid": "873027", "url": "https://nl.wikipedia.org/wiki?curid=5731", "title": "Nechbet", "text": "Nechbet of Nekhbet (\"N\u1e2bbt\"), ook \u2018\u2019\u2019Nechebit\u2019\u2019\u2019 gespeld, was de waarschijnlijk oudste godin in de Egyptische mythologie, die in de pre-dynastieke periode (ca. 4000\u20133300 v.C.) aanvankelijk lokaal vereerd werd te Necheb (huidige site van El-Kab 80 km ten zuiden van Luxor gelegen), hoofdstad van de derde Nomos, waarvan zij schutsgodin was en in welke plaats zich ook het oudste orakel bevond. Haar naam betekent \u201c\"die van Necheb\"\u201d.\nZij was de giergodin die uiteindelijk het zuiden (Boven-Egypte) voorstelde en wier symbool vanaf de eenmaking met het noorden (Beneden-Egypte) samen met de uraeus van de daar vereerde Wadjet het voorhoofd van de farao sierde. Deze twee godinnen, samen de Twee Vrouwen genoemd, vormden tevens de aanhef van een van de vijf namen van de farao: de nebty naam of de hi\u00ebrogliefen voor \u201c[z/hij] van de Beide Heerseressen...\u201d.\nVanaf minstens het Oude Rijk ontstond een nauwe band met het koningschap en werd Nechbet als kroongodin met de Witte kroon geassocieerd. In de Piramideteksten wordt zij met een voorstelling in de vorm van een grote witte koe als Moedergodin afgeschilderd. De Grieken stelden haar gelijk met Eileithyia.\nNaam en epitheta.\n\"Nechbet\" is in feite geen naam maar een verwijzing: \u201cDie van Necheb\u201d. De moedergodin in kwestie werd ook wel \u201cde Geheime\u201d genoemd. Verder zijn in een aantal papyrussen nog deze epitheta aangetroffen:\nNebet-Schemau (\"Nbt-\u0160m\u02c1w\") was de titel voor \"Vrouwe van Boven-Egypte\".\nHaar sterrenbeeld was \"Hoeret\", waarmee ze ook met Neith werd gelijkgesteld. De Grieken stelden haar gelijk met Eileithyia toen ze afbeeldingen aantroffen waar zij het goddelijk faraokind voedt en beschermt. Vanwege haar nauwe band met de Maan werd zij historisch ook met Selene gelijkgesteld.\nAfbeelding en attributen.\nNechbet werd vooral in de begindagen van haar verering afgebeeld als een gier, en droeg dan de sjenring, een eeuwigheidssymbool dat later ook door een aantal andere goden werd overgenomen.\nAlan Gardiner identificeerde de gier die in de religieuze iconografie werd gebruikt als van het type vale gier (In het Engels \"Griffion vulture\", wat een verband met de latere griffioen suggereert). Na de koppeling met de Cobragodin werd zij ook wel als een slang afgebeeld, maar droeg dan ter verduidelijking de Witte kroon. Met gespreide vleugels beduidt zij als slang de bescherming van het koningschap. Ook de twee slangen aan het gevleugeld zonnesymbool worden wel beschouwd als verzinnebeelding van Nechbet en Wadjet.\nIn antropomorfe vorm werd de godin als een vrouw afgebeeld met een gierenkap op het hoofd, eventueel ook de Witte kroon, en vleugels.\nIn de tijd van het Nieuwe Rijk verscheen de gier naast de uraeus op het hoofdgarnituur waarmee overleden farao\u2019s werden bijgezet. Traditioneel herinnerde dit aan de twee landsgodinnen Wadjet en Nechbet, maar volgens Edna R. Russmann moet in deze nieuwere context eerder aan Isis en Nephthys worden gedacht, twee godinnen die intussen met begrafenisrituelen waren geassocieerd.\nMeestal hing Nechbet als een gier met gespreide vleugels geschilderd aan het plafond van de tempels, en boven de afbeelding van de koning(in), met een sjen ring in de klauwen (symbool voor oneindigheid of \u201cgeheel\u201d of \u201calles\u201d). Als beschermgodin van de farao werd zij ook wel als het goddelijk aspect van de machthebber gezien. Het was in die hoedanigheid dat ze de \"Moeder der Moeders\" was, en werd gelijkgesteld met de \"Grote Witte Koe van Necheb\".\nIn bepaalde teksten van het Egyptisch Dodenboek wordt naar Nechbet verwezen als \u201cVader van de Vaders, Moeder van de Moeders, die van het Begin af bestaat en deze Wereld heeft geschapen\u201d.\nCultus.\nIn Pre-dynastiek Egypte was het woord voor \u2018gier\u2019 \"Mut\", dat in de naam van de godin Mut van Thebe is behouden gebleven. De priesteressen van de godin Nechbet werden \u201cmuu\u201d genoemd (moeders) en voerden hun rituelen uit in gewaden die van veren van de Egyptische gier waren gemaakt.\nTe Necheb, oorspronkelijk een \"necropolis\" of dodenstad, bevond zich het oudste orakel van Egypte in het heiligdom van Nechbet, de moedergodin van Necheb. De dodenstad vormde tegen het eind van de Proto-dynastieke Periode (ca. 3200\u20133100 v.C.) en waarschijnlijk ook de vroeg-dynastieke periode (ca. 3100\u20132686 v.C.), de evenknie van Nechen, de godsdienstig-politieke hoofdstad van Opper-Egypte. De oorspronkelijke vestigingsplaats op de site van Nechen dateert van Naqada I of late Badaricultuur. De stad telde op haar hoogtepunt vanaf ca. 3400 v.C. op zijn minst 5000 inwoners, mogelijk het dubbele.\nToen de cultusplaats aan belang won doordat de moedergodin tot landsgodin van heel Boven-Egypte werd, ontstonden op veel andere plaatsen heiligdommen aan haar gewijd en werden tempels voor haar gebouwd.\nHet cultuscentrum van Nechbet had volgens Wilkinson een opvallend groot tempelheiligdom te El Kab, al is er vandaag nog weinig van over. Van de heiligdommen die er in de oudste tijden ongetwijfeld stonden is niets teruggevonden, maar wel van ru\u00efnes die dateren uit de latere Dynastieke periode. Van het Middenrijk en het Nieuwe Rijk zijn slechts sporen overgebleven.\nNadat Nechbet de beschermgodin van Opper-Egypte was geworden, was het logisch dat zij bij de vereniging van de twee landen samen met haar equivalent van Beneden-Egypte, Wadjet, het paar vormde dat de Twee Vrouwen werd genoemd.\nIn oorsprong was Nechbet sterk verwant met Moet en Tefnoet. De morgengod Hapi werd haar als echtgenoot toebedacht en de waterlelie, als embleem van Boven-Eypte, tot plant."}
{"id": "5732", "revid": "1201067", "url": "https://nl.wikipedia.org/wiki?curid=5732", "title": "Vijf namen van de farao", "text": "Er waren in totaal vijf namen van de farao. Deze namen hadden teksten in zich die bestonden uit heilwensen. Dit werd vastgesteld in het Middenrijk. Het bestaat uit een aantal vaste elementen en losse elementen. Dit waren titels die de vorst (lees: farao) zelf aannam.\nMen geloofde dat iemands naam voorspelde wat hij of zij in leven ging betekenen. In Afrika (tot Zuid-Afrika toe) is dat tot op de dag van vandaag een veel voorkomende gedachte. In Egypte ging het geloof in naam-magie erg ver. Een goed voorbeeld daarvan is de mythe van Ra en Isis waarin Isis Ra volledig in haar macht krijgt door hem zijn ware naam te ontfutselen.\nHorusnaam.\nDe Horusnaam (\"hr\") is de oudste van alle namen van de farao.\nDe naam is geschreven in een rechthoekig vlak dat de fa\u00e7ade van een paleis voorstelt, ook wel een \"serekh\" of \"serech\" genoemd. Op het paleis staat een valk, het dier van de god Horus. De god Horus is de god van de monarchie.\nDe horusnaam werd vanaf de 4e dynastie van Egypte toegekend tijdens de kroning.\nDe twee godinnen, nebty of beide heerseressennaam.\nDe naam bestaat uit de twee patronessen van Egypte. Ze zitten of staan op een broodmand, het hi\u00ebroglief van heerser (\"neb\"). Na de twee godinnen kwam de naam van de koning. Het gaat om: \nGouden Horusnaam.\nDeze naam bestaat uit een valk (\"bik\") zittend op het symbool van goud ('nbw'), daarachter komt een spreuk. De spreuk was meestal een heilwens van de farao of een vrome uitlating. De betekenis van de naam is onduidelijk onder de geleerden.\nPraenomen, Nesoet-bit-naam of troonnaam.\nDeze naam bestaat uit de titel \"Koning van Opper- en Neder-Egypte\" (\"nswt bit\") en een reeks hi\u00ebrogliefen omringd door een ring van touw of een Cartouche (Egypte). De ring moest de kosmos symboliseren..\nDeze naam werd aangenomen als de koning de troon besteeg en wordt daarom ook wel troonnaam genoemd. Uit de betekenis van de naam kwam de verhouding tot de goden naar voren.\nNomen, Sa-Re of geboortenaam.\nDit is de naam die bestaat uit de titel \"Zoon van Ra\" (\"sa re\") en een reeks hi\u00ebrogliefen. Net zoals de troonnaam of Nesoet-bit-naam wordt de reeks hi\u00ebrogliefen omcirkeld door cartouche. De naam werd vanaf de geboorte gegeven anders dan de overige vier benamingen, deze werden benoemd bij het bestijgen van de troon.\nFunctie van de naam.\nIedere naam had zijn eigen functie. De Gouden Horusnaam verwees bijvoorbeeld naar de eeuwigheid. Gezamenlijk vormden de namen zoiets als een politiek programma. Zo noemde Mentoehotep II (\"Mentoe is tevreden\") zich ook S'ankh.ib.tawy: \"Hij die weer leven (ankh) in het hart (ib) van de Beide Landen (tawy) brengt\". Hij probeerde namelijk het land weer te verenigen en het centraal gezag te herstellen na de verdeeldheid van de eerste tussenperiode. Hij noemde zich ook de 'zoon van Ra' \"Neb.hetep.Re\" en de 'Horus' \"Netjeri.hedjet\" (Goddelijk is de Witte Kroon) Met het eerste eiste hij erkenning in het noorden op, omdat Ra de god van Heliopolis was, met de laatste naam maakte hij duidelijk dat hij uit het zuiden kwam en daar al aan de macht was.\nVoorbeeld van een volledige titulatuur.\nAls voorbeeld nemen we de volledige titulatuur van farao Toetanchamon. We komen er ook achter dat Toetanchamon eigenlijk niet zo heet. De vijf namen van de farao's hebben we uitgeschreven, getranslitereerd in Romeins schrift en vertaald in het Nederlands."}
{"id": "5733", "revid": "1114116", "url": "https://nl.wikipedia.org/wiki?curid=5733", "title": "Treasury", "text": "Treasury (Engels voor 'schatkist') staat voor het beheren van de 'treasures', de schatten, het geld van de onderneming.\nGeschiedenis.\nDe financi\u00eble markten hebben zich de afgelopen decennia in een hoog tempo ontwikkeld. Dit heeft niet alleen invloed op de banken en financi\u00eble instellingen, maar het be\u00efnvloedt ook de grote en middelgrote ondernemingen. Deze ontwikkelingen bieden voor ondernemingen zowel kansen als bedreigingen. Om kansen te benutten en de bedreigingen af te wenden moet men voldoende knowhow bezitten. De afdeling administratie in de enge zin bezit deze kennis over het algemeen niet en dit is dan ook de reden dat vele bedrijven een treasuryfunctie cre\u00ebren. Deze afdeling heeft tot doel kennis te ontwikkelen op het gebied van treasury en dit toe te passen op de praktijksituatie.\nFinanci\u00eble doelstellingen.\nElke onderneming heeft naast de commerci\u00eble en technische doelstellingen bewust of onbewust twee financi\u00eble doelstellingen. Dat zijn een zo groot mogelijke winstgevendheid en een zo sterk mogelijke financi\u00eble structuur om de continu\u00efteit te waarborgen. De essentie van de treasuryfunctie is hier uit af te leiden. \"Het gaat om de beheersing, door besturing en bewaking, van financi\u00eble posities (voorraadgrootheden) en de aan deze posities en stromen verbonden kosten en risico's.\"\nTreasurydoelen.\nVoor de treasuryfunctie zijn hieruit twee afgeleide doelstellingen te bepalen, dat zijn:\nDe treasuryfunctie werd in beperkte mate al uitgevoerd bij Amerikaanse ondernemingen in de 17e eeuw. Door de decentralisatie van het bankwezen nam de complexiteit van het betalingsverkeer toe. In navolging hiervan ontstonden in Europa sinds begin jaren 70 treasuryafdelingen in eerste instantie bij de grotere ondernemingen. Als directe oorzaak hiervan kan men twee ontwikkelingen aanwijzen:\nIn die tijd combineerde de treasures de taken van de hoofdkassier, een functie die al lang bestond bij de meeste ondernemingen, met de externe contacten van de financieel directeur als het om besprekingen met bankiers gaat.\nDe treasuryfunctie is zeker niet bij elk bedrijf aanwezig. Een groeiend aantal bedrijven ziet in dat het onvoldoende is om te denken in termen van winst en rendementen, maar dat het sturen van kasstromen ook van groot belang is voor de continu\u00efteit van het bedrijf. De nadruk binnen organisaties verschuift van winstdenken naar kasstroomdenken. Een treasuryafdeling zorgt voor deze centrale sturing van kasstromen. Door de kasstromen vanuit een centraal oogpunt te bekijken is het mogelijk met risico's, die ontstaan gedurende de uitvoering, op structurele wijze rekening te houden.\nRisico's.\nBinnen het kader van de treasuryfunctie is er een aantal risico's:\nVijf deelgebieden.\nDe treasuryfunctie is de functie die zich bezighoudt met de volgende vijf deelgebieden, waarvan elk van deze vijf deelgebieden zijn eigen risico afdekt.\nHierbij wordt gebruikgemaakt van de meest ruime opvatting van de treasuryfunctie. Binnen de literatuur is er geen eenduidigheid over deze functieomschrijving. Men rekent vaak het werkkapitaalbeheer en de overige taken, zoals verzekering en belasting tot de verantwoordelijkheid van de controller of de administratie. De primaire functies van de treasury zijn dan ook: \"cashmanagement\", rente- en valutamanagement en \"corporate finance\".\nOrganisatie.\nDe organisatie is bepalend voor de omvang en de samenstelling van de treasurytaak. Zie hiervoor uitvoering Treasury.\nOverige treasurytaken.\nBinnen een treasuryafdeling kan een grote mate van deskundigheid aanwezig zijn. Zeker binnen kleine tot middelgrote bedrijven is het nuttig deze expertise ook in te zetten bij andere financi\u00eble beheersfuncties, zoals:\nBinnen grotere ondernemingen zijn de bovengenoemde functies meestal opgenomen in aparte afdelingen."}
{"id": "5734", "revid": "1330102", "url": "https://nl.wikipedia.org/wiki?curid=5734", "title": "Cashmanagement", "text": "Het cashmanagement omvat alle activiteiten die verband houden met de optimalisatie van financi\u00eble stromen tussen de onderneming, de bank en derden, alsmede tussen de zelfstandige onderdelen van de onderneming. Men beschrijft cashmanagement ook wel als financi\u00eble logistiek en het heeft ook een duidelijke relatie met de goederen-logistiek. Immers, de verkopen of inkopen van goederen vertalen zich in kasstromen. Er zijn zowel inkomende als uitgaande kasstromen en deze zijn zelden aan elkaar gelijk, dus er ontstaan, kas-, bank- en girosaldi.\nHet cashmanagement is goed te vergelijken met het vakgebied van de logistiek manager. Men hanteert hier ook het begrip \"Just-In-Time\". Het verschil tussen de logistiek manager en de cashmanager is dat de logistiek manager de kosten van de goederenvoorraad probeert te minimaliseren en de cashmanager probeert de geldvoorraad te optimaliseren.\nHet is de taak van het cashmanagement om de financi\u00eble logistiek zo te organiseren dat:\nPositie cashmanagement.\nDe positie van het cashmanagement is in veel bedrijven een punt van discussie. Het cashmanagement functioneert als intermediair tussen de werkmaatschappijen binnen de organisatie en de verschaffers van kort vermogen op de geldmarkt. Om goed te functioneren zou deze centraal binnen de organisatie gestationeerd moeten worden. De behaalde resultaten van de cashmanager zijn afhankelijk van de tijdigheid en kwaliteit van de informatievoorziening door de werkmaatschappij aan de cashmanager. Als tegenprestatie voor de informatievoorziening ondersteunt de cashmanager de werkmaatschappijen met adviezen en scherpe tarieven. De vraag is of het cash management volledig gecentraliseerd moet worden of dat de werkmaatschappijen hun onafhankelijkheid moeten behouden waarbij de cashmanager een co\u00f6rdinerende rol speelt. Bij volledig centraal cashmanagement zijn alle beslissingen omtrent het beleggen van liquide middelen, crediteurenbetalingen en debiteuren volledig gecentraliseerd.\nDe voordelen van gecentraliseerd cashmanagement zijn:\nDe nadelen van gecentraliseerd cashmanagement zijn:\nUit de taken van de cashmanagement vertalen zich een aantal primaire taken:"}
{"id": "5735", "revid": "25", "url": "https://nl.wikipedia.org/wiki?curid=5735", "title": "Cash management", "text": ""}
{"id": "5736", "revid": "6", "url": "https://nl.wikipedia.org/wiki?curid=5736", "title": "Geldstromenbeheer", "text": "Het geldstromenbeheer omvat alle activiteiten, die nodig zijn om liquiditeiten te transfereren, zowel binnen als buiten de onderneming. \nDoel.\nGeldstromenbeheer heeft als doelstelling het rendement op de geldstroom te optimaliseren. Men probeert dit te bereiken door:\nKasstromen.\nHet cash management kan niet alle kasstromen initi\u00ebren maar kan wel door samenwerking met de afdelingen inkoop, verkoop, voorraadbeheer en crediteuren/debiteurenadministratie de kasstromen sturen. Een onderdeel van geldstroombeheer is een geldstroomanalyse, dit houdt in:\nMinimaliseren van kosten.\nEen belangrijk onderdeel van het geldstromenbeheer is het minimaliseren van de kosten van liquiditeitsverplaatsingen. Men kan deze onderverdelen in directe en indirecte kosten. Onder directe kosten kan men verstaan:\nDe indirecte kosten zijn uiteraard minder zichtbaar, maar spelen een zeker zo belangrijke rol, men kan hierbij denken aan:\nDoor het ineffici\u00ebnt laten verlopen van de geldstromen kunnen grote pieken en dalen ontstaan in het liquiditeitspatroon. Men zal door middel van geldstromenbeheer proberen een gelijkmatig patroon van betalingen en ontvangsten te cre\u00ebren, zodat een zo klein mogelijk liquiditeitsbeslag ontstaat."}
{"id": "5737", "revid": "6", "url": "https://nl.wikipedia.org/wiki?curid=5737", "title": "Valutering", "text": "Valutering wordt door financi\u00eble instellingen gebruikt om een rentedatum aan een transactie toe te kennen, waarbij de valutadatum (rentedatum) verschilt van de boekingsdatum.\nValutering speelt een rol bij de afrekening van beleggingstransacties, bij boekingen van hypotheken en andere leningen en bij buitenlandbetalingen, met name die van en naar verre buitenlanden.\nBoekings- en valutadata.\nEr bestaat een verschil tussen de boekingsdatum en de valutadatum van een betaling of een bijschrijving. De \"boekingsdatum\" is de datum waarop de transactie verwerkt wordt door de bank - dit is altijd een werkdag. De eigenaar kan beschikken over de liquiditeiten tot de boekingsdatum. De \"valuteringsdatum\" is voor \"betalingen\" de dag dat deze niet meer rentedragend is; voor \"ontvangsten\" geldt dat dit de dag is dat deze rentedragend wordt.\nBanken.\nBanken hebben maar een beperkte vrijheid in het kiezen van valuteringsregels. In Nederlandse mainstream media wordt doorgaans gesteld dat ze valutering hanteren als volgt: \nDit betekent dat de bank bij een betaling twee dagen rente neemt: een dag van degene die betaalt en een dag van degene die het bedrag ontvangt. Bij een overboeking op maandag beloopt dit zelfs drie dagen: de zondag wordt niet gezien als valutadag en de bank neemt dan als valutadag de zaterdag.\nVerbod.\nMet de komst van de Europese Richtlijn betalingsdiensten in 2009 is valutering op eenvoudig betalingsverkeer niet meer toegestaan. Deze richtlijn is in het najaar van 2007 in werking getreden en was per 1 november 2009 in nationale wetgeving omgezet."}
{"id": "5739", "revid": "6224", "url": "https://nl.wikipedia.org/wiki?curid=5739", "title": "Jezus van Nazareth", "text": ""}
{"id": "5740", "revid": "215265", "url": "https://nl.wikipedia.org/wiki?curid=5740", "title": "Christus", "text": ""}
{"id": "5741", "revid": "1078671", "url": "https://nl.wikipedia.org/wiki?curid=5741", "title": "Nazareth (Belgi\u00eb)", "text": "Nazareth is een Belgische gemeente in Oost-Vlaanderen (arrondissement Gent). De gemeente telt ruim 12.000 inwoners, die Nazareners worden genoemd.\nOp 19 juni 2023 keurde de gemeenteraad van Nazareth de principi\u00eble fusie met De Pinte goed. Deze zal op 1 januari 2025 plaatsvinden en de nieuwe naam van de gemeenten zal Nazareth-De Pinte worden.\nEtymologie.\nVoor de herkomst van de naam \"Nazareth\", die al in een tekst uit 1259 n.Chr. voorkomt, zijn verschillende verklaringen voorgesteld. Het waarschijnlijkst is, dat Nazareth genoemd is naar de gelijknamige Bijbelse plaats Nazareth. Minder waarschijnlijk is, dat Nazareth oorspronkelijk een verschrijving is van \"magherhet\" (\"magere heide\").\nGeschiedenis.\nNazareth werd voor het eerst vermeld in 1259 en 1381. In 1240 zou de parochie zijn gesticht door Walter van Marvis, bisschop van Doornik, naar verluidt omdat Onze-Lieve-Vrouw aan hem zou zijn verschenen.\nHet dorp werd, vermoedelijk in de 13e eeuw, op planmatige wijze aangelegd rond een vierkant dorpsplein.\nDe heerlijkheid van Nazareth was midden 14e eeuw in handen van \"Jan van der Zickele\" en in 1559 door huwelijk aan \"Jacob van den Nesse\", gehuwd met \"Philipote van der Zickele\". In 1603 werd de heerlijkheid gekocht door \"Lodewijk van Rockolfing\".\nWapenschild.\nHet wapenschild van Nazareth is een samenstelling van twee familiewapens:\nKernen.\nDe gemeente telt naast Nazareth nog \u00e9\u00e9n deelgemeente, namelijk Eke.\nDeelgemeenten.\nDe gemeente Nazareth grenst aan volgende gemeenten en deelgemeenten:\nNatuur en landschap.\nNazareth ligt in Zandig Vlaanderen, in het bijzonder in het Scheldeveld. De hoogte bedraagt 10-12 meter. De belangrijkste waterloop is de \"Beerhofbeek\". Ten noorden van Nazareth loopt de belangrijke autoweg E17. Een belangrijk natuurgebied wordt gevormd door de Hospicebossen.\nDemografische ontwikkeling.\nDemografische ontwikkeling van de fusiegemeente.\nAlle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.\nKenmerken.\nNazareth is een economisch knooppunt met veel werkgelegenheid en toch een landelijk karakter. Er zijn vijf bedrijventerreinen, meer dan 50 landbouwbedrijven en talrijke handelszaken. Men kan er wandelen en fietsen in de Hospicebossen, langs de Schelde en op het Spoorwegpad.\nPolitiek.\nBurgemeesters.\nBurgemeesters van Nazareth:\n2013-2018.\nBurgemeester is Danny Claeys (CD&amp;V). Hij leidt een coalitie bestaande uit CD&amp;V en sp.a. Samen vormen ze de meerderheid met 13 op 21 zetels.\nResultaten gemeenteraadsverkiezingen van 1976 tot en met 2018.\n&lt;br&gt;\nNabijgelegen kernen.\nDeurle, Astene, Lozer, Ouwegem, Eke, Gavere"}
{"id": "5742", "revid": "231402", "url": "https://nl.wikipedia.org/wiki?curid=5742", "title": "1400-1409", "text": "De jaren 1400-1409 (van de christelijke jaartelling) zijn een decennium in de 15e eeuw."}
{"id": "5743", "revid": "231402", "url": "https://nl.wikipedia.org/wiki?curid=5743", "title": "1410-1419", "text": "De jaren 1410-1419 (van de christelijke jaartelling) zijn een decennium in de 15e eeuw."}
{"id": "5744", "revid": "68345547", "url": "https://nl.wikipedia.org/wiki?curid=5744", "title": "1490-1499", "text": "De jaren 1490-1499 (van de christelijke jaartelling) zijn een decennium in de 15e eeuw."}
{"id": "5745", "revid": "58634931", "url": "https://nl.wikipedia.org/wiki?curid=5745", "title": "Liquiditeitenbeheer", "text": "Liquiditeitenbeheer is een term uit de bankwereld en het bedrijfsleven. Het verwijst naar het geheel van activiteiten en instrumenten die erop zijn gericht om de financi\u00eble situatie van een bedrijf te optimaliseren, en zo te garanderen dat het bedrijf de middelen tot zijn beschikking heeft om op de korte termijn aan zijn verplichtingen te voldoen.\nOverzicht.\nDe financi\u00eble logistiek kenmerkt zich door het aansturen van geldstromen en de daaruit volgende liquiditeitsposities. Verschillen tussen inkomsten en uitgaven qua tijdstip, bedraggrootte en valuta leiden tot liquiditeitstekorten en overschotten. Deze overschotten zijn onvermijdelijk en vaak ook wenselijk. Immers, men kan nooit door middel van geldstromenbeheer alle geldstromen aan elkaar gelijk maken. \nDe doelstelling van liquiditeitenbeheer is het aantrekken, verschuiven en uitzetten van geldmiddelen voor de korte termijn tegen de meest gunstige condities, met inachtneming van het feit dat men voldoende kredietruimte bezit om aan de verplichtingen te voldoen.\nHet cash management heeft de volgende instrumenten voor het liquiditeitenbeheer:\nSoorten liquiditeitenbeheer.\nMen kan liquiditeitenbeheer onderverdelen in offensief en defensief:\nOnder \"defensieve\" doelstellingen kunnen worden begrepen:\nOnder \"offensieve\" doelstellingen kunnen worden begrepen:\nHoe men liquiditeitenbeheer uitvoert is afhankelijk van de doelstelling van de Treasury-afdeling: een profit center of een kostenplaats. Bij de keuze voor een profit center zal men een meer offensief beleid voeren dan bij een kostenplaats. Wanneer men een offensief beleid voert, zal men meer geld beleggen in instrumenten met een hoge opbrengst. Als resultaat hiervan zullen er minder liquide middelen beschikbaar zijn om een onverwacht liquiditeitstekort op te vangen.\nToepassing.\nHet gebruik van deze instrumenten is afhankelijk van de tijd dat men een tekort of overschot heeft, de daaraan verbonden kosten c.q. opbrengsten en de mate waarin het bedrijf toegang heeft tot de instrumenten. De rekening-courant is door haar grote flexibiliteit en verkrijgbaarheid het meest gebruikte instrument om een tekort op te vangen op de korte termijn, maar wordt gekenmerkt door ongunstige tarieven. Voor overschotten op korte termijn wordt meestal call geld gebruikt. De rente hierop fluctueert per dag en wordt gerelateerd aan de geldmarktrente. Op middellange termijn maakt een onderneming meestal gebruik van deposito's en kasgeldleningen, waarvan de rente voor een periode is gefixeerd. Een kasgeldlening is een banklening met een korte looptijd, vaste rente en een minimale omvang. Hierop dient het bedrijf dat deze lening aangaat het volledige bedrag in \u00e9\u00e9n keer af te lossen.\nDe valuta swap en commercial paper worden meestal gebruikt door grotere ondernemingen om op middellange termijn tekorten te financieren of overschotten uit te zetten. Commercial paper is de naam voor een kortlopende lening die verstrekt wordt aan grote ondernemingen met eigen voorwaarden, zonder het verstrekken van zekerheden (op basis van status, goede naam, etc.). De bankversie hiervan heet \"certificates of deposit\"."}
{"id": "5746", "revid": "15168", "url": "https://nl.wikipedia.org/wiki?curid=5746", "title": "Saldobeheer", "text": "Saldobeheer is het onderdeel van het cashmanagement dat zich concentreert op het belangrijkste instrument bij het liquiditeitsbeheer, namelijk de rekening-courant. \nDe rekening-courant behoort tot de liquiditeiten. Zorgvuldig beheren kan onnodige rentekosten doen vermijden. "}
{"id": "5747", "revid": "18953", "url": "https://nl.wikipedia.org/wiki?curid=5747", "title": "Werkkapitaalbeheer", "text": "De Treasury heeft \"niet\" het operationele beheer over het werkkapitaal. Het beheer is in handen van specifieke afdelingen zoals de debiteurenbewaking, crediteurenadministratie en de afdeling logistiek bij de afzonderlijke werkmaatschappijen. De Treasury moet wel nauw betrokken worden bij dit proces, want het uitvloeisel van het beleid ten aanzien van deze posten bepaalt in hoge mate de liquiditeitspositie van het bedrijf. Bij het opzetten van een Treasury-afdeling moeten goede communicatielijnen worden opgezet om het cash management optimaal te laten functioneren.\nTot de taken van de Treasury behoort zeker het verrichten van aanbevelingen ten aanzien van omloopsnelheid van de debiteuren, crediteuren en voorraden aangezien dit een grotere liquiditeit tot gevolg kan hebben. Tevens kan de Treasury proberen de stabiliteit van de kasstromen uit deze posten te vergroten.\nOnder werkkapitaalbeheer verstaat men het optimaal beheren van de volgende posten op de balans:\nDebiteuren - We zien in toenemende mate een beweging dat de cash manager zich bezig gaat houden met het beheer van de debiteurenportefeuille, betalingscondities en inningsmethoden. Actief debiteurenbeheer, waarbij het nauwkeurig bewaken van de kredietlijnen richting afnemers veel aandacht heeft, zal zulke risico's kunnen reduceren. Samengevat zijn de taken op dit gebied:\nCrediteuren - Voorspelling van crediteurenbetalingen is op korte termijn met goede procedures zeer eenvoudig, maar op lange termijn vergt dit goede communicatie met de inkoper. Daar begint immers de verplichting en dus de potenti\u00eble kasstroom. Daarnaast heeft de Treasury nog de volgende verantwoordelijkheden:\nVoorraden - Voorraadbeheer heeft ook zijn consequentie voor de kasstromen. Immers, in voorraden zit kapitaalbeslag en de optimalisatie hiervan heeft een positief effect op de kasstromen en dus het netto werkkapitaal. De Treasury heeft geen input in het logistieke traject maar zal vooral kijken naar de financi\u00eble consequenties daarvan. De Treasury zal zich voornamelijk bezighouden met de volgende aspecten van het voorraadbeheer:"}
{"id": "5748", "revid": "264532", "url": "https://nl.wikipedia.org/wiki?curid=5748", "title": "Ondernemingsfinanciering", "text": "Ondernemingsfinanciering of corporate finance, zoals de Engelse term luidt, is een van de primaire taken van de treasury die bestaat uit het financieren van een onderneming op lange termijn. \nDe treasury zal binnen de onderneming moeten opereren vanuit het oogpunt van de vermogensmarkt waar men het kapitaal moet aantrekken. De treasury zorgt ervoor dat de onderneming financierbaar blijft voor de vermogensmarkt. \nDe treasury zal zich een beeld moeten vormen van de wensen van de vermogensmarkt en daarop moeten inspelen. Men zal dit doen door het ontwikkelen van een financi\u00eble strategie waardoor de financierbaarheid van de onderneming optimaal is. Echter, er zal te allen tijde een spanningsveld aanwezig zijn tussen rendement en risico van een financieringsstrategie. \nFinancieringsstrategie.\nEr worden drie verschillende financieringstrategie\u00ebn onderkend, te weten:\nBelanghebbers.\nDe treasury is de toegangspoort voor de vermogensmarkt en zal moeten communiceren met deze vermogensmarkt. Deze communicatie zal op verschillende manieren plaatsvinden aangezien er ook verschillende partijen actief zijn op de vermogensmarkt met andere belangen en informatie-eisen.\nDe treasury onderhoudt relaties met de volgende partijen op de vermogensmarkt:\nDe directbetrokkenen hebben vaak toegang tot informatie die verkregen is uit directe communicatie met het bedrijf en zijn werknemers. Voor andere partijen zal de treasury verantwoording afleggen door middel van media zoals jaarverslag en andere externe rapportages. De aanbieder van venture capital kan de meest gedetailleerde en frequente rapportage verwachten. Immers, hij verschaft een gedeelte van het eigen vermogen en loopt het meest risico. De publieke vermogensmarkt wordt alleen ge\u00efnformeerd door jaarverslagen. \nNiet alleen door offici\u00eble publicaties wordt de vermogensmarkt ge\u00efnformeerd, maar ook door elke actie die het bedrijf uitvoert en door publicaties in kranten en tijdschriften. De participanten op de vermogensmarkt hebben deze informatie nodig om vast te stellen of er een goede vermogensstructuur en of er voldoende waarde wordt gecre\u00eberd voor de participanten.\nVermogensstructuur.\nDe treasury zal daarentegen proberen de vermogensstructuur zo aan te passen dat de financieringskosten minimaal zijn. De optimale vermogensstructuur is het doel van de treasury bij corporate finance. De optimale vermogensstructuur is een combinatie van eigen vermogen en vreemd vermogen of een tussenvorm van vreemd en eigen vermogen. Vreemd vermogen is goedkoper dan eigen vermogen. Echter in het geval van te veel vreemd vermogen gaan de eigen vermogensverschaffers te veel rendement eisen en zullen de vermogenskosten stijgen.\nDe vermogensstructuur is een uitvloeisel van een financi\u00eble strategie. Het financieel-strategisch proces, dat door de treasury wordt uitgevoerd, bestaat uit:"}
{"id": "5751", "revid": "47530", "url": "https://nl.wikipedia.org/wiki?curid=5751", "title": "Future Rate Agreement", "text": ""}
{"id": "5754", "revid": "1267370", "url": "https://nl.wikipedia.org/wiki?curid=5754", "title": "Archangelsk", "text": "Archangelsk (Russisch: \u0410\u0440\u0445\u0430\u043d\u0433\u0435\u043b\u044c\u0441\u043a, vroeger in het Nederlands: Sint-Michiel) is een havenstad in het noorden van Rusland, gelegen aan de Noordelijke Dvina, nabij de plaats waar deze in de Witte Zee uitmondt. Het is de hoofdstad van de gelijknamige oblast.\nDe naam Archangelsk, \"Aartsengel(stad)\", is afgeleid van een naburig klooster, dat was gewijd aan de aartsengel Micha\u00ebl. Aanvankelijk heette de stad Novye Cholmogory (Nieuw-Cholmogory), totdat ze in 1618 werd hernoemd tot Archangelsk.\nGeschiedenis.\nIn de tijd van de Vikingen stond het gebied rond de huidige stad bekend als Bjarmaland.\nIvan de Verschrikkelijke (1547-1584) streefde ernaar om Rusland een haven aan de Oostzee te verschaffen, waardoor directe handel met het westen mogelijk was. In de loop van de Eerste Noordse Oorlog (1558-1583) slaagde hij erin Narva aan de Finse Golf te veroveren wat enkele decennia lang de ontmoetingsplaats werd voor Russische en westerse kooplieden. In 1581 verloor Rusland de toegang tot de Oostzee weer. In dat jaar nam een huurlingenleger van Zweden onder Pontus de la Gardie de strategische stad Narva in. De Russen werden gedwongen naar de Witte Zee te kijken als alternatief.\nIn 1577 reisden Olivier Brunel en Jan van de Walle samen naar Rusland en om via Kola te handelen. De Deense koning Frederik II protesteerde omdat Kola onder zijn gezag viel. Brunel en Van de Walle verplaatsten daarom hun activiteiten naar de monding van de Dvina in de Witte Zee waar het Russische gezag gold.\nIn 1582 zeilde een Nederlandse koopvaarder de Dvina op om Deense oorlogsschepen te ontwijken. Na 35 kilometer kwam het schip aan bij het Sint-Micha\u00eblklooster. Het kleine klooster, van hout gemaakt en met cellen voor de abt en 13 monniken, lag op de plaats waar de Dvina zich vertakt. Het was een goede plaats voor een haven. Een verzoek aan de tsaar om een haven te mogen aanleggen werd snel goedgekeurd. Op 4 maart 1583 gaf Ivan de Verschrikkelijke toestemming een fort te bouwen. In 1584 stichtte Melchior de Moucheron tijdens een door zijn broer Balthazar en Olivier Brunel georganiseerde handelsreis, een factorij bij het klooster. De haven heette officieel Nieuw-Cholmogory, maar werd spoedig in de volksmond Archangelsk genoemd, naar de aartsengel Micha\u00ebl. Het was toen de enige Russische uitgang naar zee. Ruim een eeuw was het dan ook Ruslands voornaamste koopvaardijhaven, waar vanaf halverwege de 16e eeuw Britse handelaren domineerden, die al snel werden afgelost door de Hollanders. \nAanvankelijk waren het vooral de uit Antwerpen naar Amsterdam uitgeweken kooplieden die de handel op Archangelsk uitvoerden: Marcus en Gaspar de Vogelaer, Gommer Spranger, Balthasar de Moucheron, Isaac Le Maire, Pieter van Pulle, Dirk van Oss en Carlo du Moulin. Uit Duitsland waren afkomstig de Amsterdamse kooplieden Jurriaen Everhard Klenck, Jacob en Jan Lups, Georg Swellengrebel en Christoffel Brants. Vanaf de late jaren van de zeventiende eeuw waren de leden van het handelshuis Thesingh gedurende vele jaren actief in de handel in Archangelsk. De voornaamste handelswaar was hennep, juchtleer, talg, bont, masten, gezaagd hout, potas en teer. De import bestond vooral uit luxe goederen zoals laken en andere kostbare textiel, sieraden, parels, ivoor, zilveren rijksdaalders, ongemunt zilver, wijn, specerijen, suiker, buskruit en handvuurwapens. De waarde van de export was altijd veel groter dan die van de westerse goederen die Rusland importeerde.\nIn 1693 bezocht tsaar Peter de Grote Archangelsk. Hij was onder de indruk van de mogelijkheden van de haven en wilde een eigen Russische handelsvloot. Peter de Grote bouwde in 1693 in Archangelsk de eerste scheepswerf van Rusland. Het eerste schip, de \"St. Pavel\", begon in 1694 zijn reis en zo behoorde Rusland tot de zeevarende handelsnaties. \nIn de Grote Noordse Oorlog (1700-1721) streed Rusland met Zweden om de macht in de Oostzee. De haven van Archangelsk groeide snel, veel schepen met commerci\u00eble en militaire lading deden de haven aan. Om de stad te beschermen werd in 1701, stroomafwaarts van de stad, fort Novodvinsk gebouwd. In 1702 werd de Nederlands-Noorse admiraal Cornelis Cruys door Peter de Grote naar Archangelsk gestuurd om er een marinehaven van te maken. Vaarroutes werden bepaald, er kwam een vuurtoren en de haven kreeg dokken om het laden en lossen van schepen te vergemakkelijken. \nArchangelsk was geen ideale uitvoerhaven voor het Russische rijk. Het bevond zich ver van het uitgestrekte Russische achterland, en lag ver weg van de afzetmarkten in West-Europa. Het vereiste een lange zeereis om de Noordkaap te omzeilen. Bovendien was de haven het grootste deel van het jaar bevroren, waardoor het scheepvaartseizoen kort was.\nPeter de Grote zorgde er ook voor dat het door hem gestichte Sint-Petersburg aan de Oostzee Archangelsk verdrong als handelshaven. In 1721 was de oorlog tot een einde gekomen. Peter de Grote bepaalde dat alle handel via deze stad moest lopen. Archangelsk mocht alleen goederen invoeren om in de eigen behoefte te voorzien. De handel liep sterk terug en in 1725 deden slechts 19 schepen de haven aan. In 1762 maakte Catharina de Grote hieraan een einde en gaf aan Archangelsk dezelfde privileges als Sint-Petersburg. De handel herstelde snel en in 1772 kwamen alweer 206 schepen binnenlopen. Tot het midden van de 19e eeuw was Archangelsk de op twee na belangrijkste haven van Rusland. In 1898 werd de verbinding met het achterland sterk verbeterd dankzij de aanleg van een spoorweg naar centraal Rusland.\nLater werd de stad het centrum van de Pomorenhandel: de Pomoren, zoals de bewoners van de noordelijke kuststreek werden genoemd, dreven handel in graan en visproducten op Noorwegen. Deze handel beleefde zijn bloeitijd in de negentiende eeuw en kwam in 1917 tot een einde.\nIn het begin van de 20e eeuw nam ook de interesse in het Noordpoolgebied toe. In augustus 1912 vertrok uit de haven een expeditie onder leiding van Georgi Sedov. Sedov (1877-1914) kwam vast te zitten op Frans Jozefland en kon zijn doel, de Noordpool, niet bereiken. Bij deze poging kwam hij om het leven.\nTijdens de Eerste Wereldoorlog was Archangelsk de enige haven in het westen van het land waar buitenlandse militaire hulp gelost kon worden. De haven werd sterk uitgebreid met nieuwe aanlegsteigers en loodsen en de spoorlijn werd verlengd en verbeterd, allemaal om de extra lading te kunnen verwerken. In 1916 werd een record hoeveelheid van zo\u2019n 2,8 miljoen ton lading verwerkt.\nDe Russische Revolutie had bijzonder negatieve gevolgen. Een burgeroorlog brak uit en Archangelsk werd voor korte tijd door buitenlandse troepen bezet. De economie stortte in waardoor veel minder goederen werden ge\u00efmporteerd of ge\u00ebxporteerd. De haven raakte in verval. \nDe Tweede Wereldoorlog leidde tot een dramatische verandering. De haven was weer de enige die vanuit het westen militaire hulp kon verwerken. De haven van Moermansk werd bedreigd door Finse aanvallen en kon aanvankelijk niet gebruikt worden. Archangelsk ontving het eerste konvooi in augustus 1941 en tijdens het conflict werd circa 1 miljoen ton lading gelost.\nIn de oorlog waren de havenfaciliteiten snel aangepast om de militaire hulp te verwerken. Dit was niet altijd even goed gedaan en in 1963 werd een belangrijk renovatieproject gestart. De haven werd uitgediept en grote delen vernieuwd. In 1972 werd een passagiersterminal geopend en medio jaren tachtig een containerterminal. In 2007 verwerkte de haven circa 1,5 miljoen ton lading.\nKlimaat.\nDe stad kent een subarctisch zeeklimaat met lange koude winters en korte koele zomers. Het weer wordt be\u00efnvloed door de ligging aan de Barentszzee, de toestroom van luchtmassa's vanuit het noorden van de Atlantische Oceaan en de geringe instraling van de zon. De temperatuur varieert van gemiddeld -13,5\u00a0\u00b0C in januari tot gemiddeld +15,8\u00a0\u00b0C in juli. Jaarlijks valt er gemiddeld ongeveer 560 mm neerslag.\nKlimaatgemiddelden over de periode 1961 tot 1990:\nBezienswaardigheden.\nVeel van de kerken in de stad zijn afgebroken onder het communistische bewind. Het oudste nog bestaande gebouw in de stad is de handelsmarkt of Gostiny Dvor (Russisch: \u0413\u043e\u0441\u0442\u0438\u043d\u044b\u0439 \u0434\u0432\u043e\u0440). Het werd tussen 1668 en 1684 gebouwd door Duitse en Nederlandse werklui. Het heeft het uiterlijk van een fort, maar werd vooral gebruikt als handelsplaats. In de 18e eeuw werd het gebruikt als douanekantoor, maar raakte later in verval en delen werden afgebroken. Alleen de noordelijke toren en delen van de westmuur, die grenst aan de Dvina, zijn gespaard gebleven. Sinds 1992 wordt aan de restauratie gewerkt.\nTransport.\nArchangelsk is over land te bereiken via de federale autoweg M-8 naar Moskou. De weg is 1.271 kilometer lang en staat ook bekend als de \"Jaroslavskoje Sjosse\". De spoorlijn naar Moskou is meer dan 1.100 kilometer lang en een treinreis naar de hoofdstad duurt circa 20 uur. De Luchthaven Talagi ligt op zes kilometer ten noordoosten van de stad en op circa twee uur vliegen van Moskou. Tot 2004 werd de stad bediend door een tramnet.\nHaven van Archangelsk.\nDe haven begon ongeveer 50 kilometer landinwaarts van de monding van de Dvina in de Witte Zee. Tot het midden van de 18e eeuw was de haven nummer drie op de ranglijst van Russische havens.\nDe Zeehandelshaven van Archangelsk (Engels: Arkhangelsk Commercial Port Administration, Russisch: \u0410\u0440\u0445\u0430\u043d\u0433\u0435\u043b\u044c\u0441\u043a\u0438\u0439 \u043c\u043e\u0440\u0441\u043a\u043e\u0439 \u0442\u043e\u0440\u0433\u043e\u0432\u044b\u0439 \u043f\u043e\u0440\u0442) werd op 25 april 1904 opgericht en is nog steeds de beheerder van de haven. De Russische nikkelproducent Norilsk Nikkel heeft wel een meerderheidsbelang in de havenbeheerder gekocht. In 1908 kwam de eerste ijsbreker van de haven in dienst, de \"Lebedin\", waardoor het vaarseizoen werd verlengd. Sindsdien is de haven langs de Dvina richting het noorden uitgebreid met twee haven gebieden, \"Bakarista\", waarvan de aanleg begon in 1914 en kort daarna volgde \"Ekonomija\". De uitbreiding tijdens de Eerste Wereldoorlog was noodzakelijk daar het de enige haven was, dicht bij het front, dat geallieerde schepen met militaire goederen kon ontvangen. In de Tweede Wereldoorlog was Archangelsk wederom een belangrijke haven voor het ontvangen van militaire hulp.\nHet haventerrein heeft een oppervlakte van ongeveer 100 ha en de kade heeft een totale lengte van 3,5 kilometer. Schepen met een maximale diepgang van 9,2 meter en tot 190 meter lang kunnen aan- en afmeren. De haven is niet het gehele jaar ijsvrij, maar door de inzet van ijsbrekers kan zij wel het hele jaar gebruikt worden. De afstand over zee naar Moermansk is circa 440 zeemijl, naar Sint-Petersburg zo\u2019n 2.600 zeemijl en naar Amsterdam 2.000 zeemijl.\nDe haven bestaat uit twee delen:\nEkonomija ligt zo\u2019n 25 kilometer ten noorden van het stadscentrum. Er zijn zeven ligplaatsen met een totale lengte van 1,2 kilometer. Schepen met een draagvermogen tot 25.000 ton en een diepgang van 9,5 meter kunnen hiervan gebruikmaken. De haven verwerkt voornamelijk hout, houtproducten, chemicali\u00ebn, kunstmest en bouwproducten. Hier ligt ook een moderne containerterminal met een capaciteit van 75.000 TEU op jaarbasis.\nBakarista ligt op de andere over aan de Dvina. Hier wordt vooral lading verwerkt met een bestemming verder naar het oosten langs de Noordoostelijke Doorvaart, maar ook voor de export van hout, steenkool en metalen. De 13 ligplaatsen liggen aan een 1,8 kilometer lange kade. Schepen die tot 7,5 meter diep steken kunnen de haven gebruiken.\nDe capaciteit van de haven is ongeveer 4,5 miljoen ton lading per jaar. In de onderstaande tabel een overzicht van de hoeveelheid vracht die in de haven werd verwerkt sinds 2001. In 2007 werd onder meer 550.000 ton metalen overgeslagen, 107.000 ton steenkool en 240.000 ton hout en papier."}
{"id": "5759", "revid": "380516", "url": "https://nl.wikipedia.org/wiki?curid=5759", "title": "Economie (systeem)", "text": "Economie is de wijze van productie, distributie en consumptie van schaarse goederen en diensten in een samenleving. Dit systeem van economisch handelen en interactie is het onderwerp van studie van de economische wetenschap.\nGeschiedenis.\nRuilhandel kwam al in de prehistorie voor. Bekend is bijvoorbeeld de ruil van vuursteen of later van tin, dat slechts op bepaalde plaatsen gedolven werd, maar in een ruim afzetgebied werd afgenomen. Ook in die tijd ontstonden de eerste specialistische beroepen, zoals dat van metaalbewerker.\nMet het ontstaan van de eerste steden werd de arbeidssplitsing verder doorgevoerd, wat ook een gecompliceerde vorm van ruilhandel benodigde. Hiernaast werd ook het eigendomsrecht, ofwel het recht op vermogen in deze eerste steden al tot op zekere hoogte geregeld. Veel van de eerste geschriften, de kleitabletten uit het oude Mesopotami\u00eb, bevatten ook economische gegevens over handel en vermogenstransacties.\nEen voorbeeld van waardetoekenning uit de geschiedenis is de geldwaarde die men in bijvoorbeeld de Nederlanden toekende aan de tulp. In woestijnculturen heeft zout weleens die plaats ingenomen. Ook aan edelmetalen als goud en zilver is door de eeuwen heen grote waarde toegekend. Dit geldt eveneens voor edelstenen zoals diamant.\nNa verloop van tijd is men overgegaan op een systeem waarbij men, in plaats van directe ruil van fysieke goederen, voor het aangebodene iets terugkreeg dat een algemeen aanvaarde en erkende waarde heeft. Belangrijk aan deze algemeen aanvaarde ruilmiddelen is dat ze om te wisselen zijn in kleinere waarde-eenheden, naast hun relatief kleine volume en gewicht, waardoor ze eenvoudig meegenomen kunnen worden.\nAspecten van de economie.\nEconomische kringloop.\nDe economische kringloop ofwel het \"kringloopmodel van de economie\" is een schematisch model van de werking van de economie als systeem. Deze kringloop is een abstracte voorstelling van de relaties tussen de gezinnen en de bedrijven in een land.\nHet laat een aantal macro-economische relaties zien: het gaat om wat de gezinnen of huishoudens gezamenlijk verdienen en wat de bedrijven of ondernemers gezamenlijk produceren\nIndeling van de economie.\nDe economie kan worden opgedeeld in vier sectoren:\nEen economische sector is een deel van de economie bestaande uit alle bedrijven samen die actief zijn in een bepaalde categorie producten of diensten. Voorbeelden zijn de bouw, automotive, visverwerkende industrie en horeca.\nIn plaats van een indeling in sectoren kan ook een onderverdeling worden gemaakt in\nEconomische verschijnselen.\nDoor de economische wetenschap worden er allerlei economische verschijnselen in de economie onderkend, zoals het bestaan van vraag en aanbod of het bestaan van marktwerking tussen beide. \nVormen van economie.\nIn de economische wetenschap zijn, vanuit diverse invalshoeken, verschillende vormen van economie gedefinieerd. \nBestaanseconomie versus markteconomie.\nIn een bestaanseconomie worden de meeste goederen door de producenten zelf geconsumeerd, zodat men in hoge mate zelfvoorzienend is. Specialisatie en arbeidsverdeling zijn over het algemeen voor een samenleving als geheel echter effici\u00ebnter, zodat complexere samenlevingen vaak in meer of mindere mate overgaan op een markteconomie.\nAngelsaksisch tegenover Rijnlands vrijemarktmodel.\nDe meeste westerse samenlevingen kennen een vorm van gemengde economie met meer of minder nadruk op het vrijemarktmodel. Een voorbeeld is het Angelsaksische model met een grotere mate van laissez-faire, waarbij, als gevolg van het gehanteerde districtenstelsel, twee ideologisch tegengestelde politieke partijen afwisselend aan de macht zijn, zoals in het Verenigd Koninkrijk en de Verenigde Staten. Hier tegenover staat het Rijnlandse model, bijvoorbeeld in Nederland en Duitsland, waarbij, als gevolg van het verkiezingsstelsel van evenredige vertegenwoordiging, verschillende politieke partijen een regeringscoalitie moeten vormen voor een werkbare parlementaire meerderheid, en waarbij sprake is van een grotere mate van overheidsingrijpen dan in het Angelsaksische model.\nKerngegevens van de Nederlandse economie.\nIn Nederland worden veel cijfers over de economie verzameld door het Centraal Bureau voor de Statistiek (CBS). Berekeningen voor de toekomst worden gemaakt door het CPB. Onderstaand worden enkele kerngegevens weergegeven.\nTer vergelijking:\nHet bruto nationaal product (bnp) bedroeg in 2007 483 miljard euro (629 miljard dollar).\nHet bnp van de Verenigde Staten bedroeg 12.438 miljard dollar. Dit is ongeveer twintig keer het Nederlandse bnp. Het bnp per capita van Nederland en de VS ligt een stuk dichter bij elkaar: 36.600 respectievelijk 43.743 dollar. In 2005 was Nederland daarmee 15de op de lijst van in totaal 224 landen (www.worldbank.org). Luxemburg voert deze lijst aan met een gemiddeld inkomen van ruim 65.000 dollar."}
{"id": "5763", "revid": "66302242", "url": "https://nl.wikipedia.org/wiki?curid=5763", "title": "Zo\u00f6logie", "text": "Zo\u00f6logie (Oudgrieks: \u03b6\u1ff7\u03bf\u03bd, \"z\u014dion\", dier en \u03bb\u03cc\u03b3\u03bf\u03c2 \"logos\", woord, in de wetenschap vaak vertaald als kunde) of dierkunde is een discipline in de biologie die dieren bestudeert.\nGeschiedenis.\nDe oude Grieken deden al aan dierkunde, Aristoteles formuleerde zelfs een soort van erfelijkheidsleer. Tot de 16de eeuw lag de nadruk op het verzamelen van beschrijvingen en verhalen over het liefst vreemdsoortige dieren. Dat resulteerde in boeken als de \"Physiologus\" (2e eeuw n.Chr.). In de Middeleeuwen werden veel \"bestiaria\" (beestenboeken) uitgegeven, met beschrijvingen en tekeningen van bestaande en verzonnen dieren. Meestal was de inhoud overgenomen uit oudere boeken.\nOorspronkelijk zo\u00f6logisch onderzoek werd er weer vanaf de 16e eeuw gedaan. Een bekend werk uit die tijd is de \"Historiae animalium\" van Conrad Gesner. Er werd meer anatomisch onderzoek verricht (ge\u00efllustreerd door bijvoorbeeld de \"Anatomische Les van Dr. Nicolaes Tulp\" van Rembrandt uit 1632) en later ook taxonomisch onderzoek. De ontwikkeling van de microscoop stelde onderzoekers als Jan Swammerdam en Antoni van Leeuwenhoek in staat de cellen in verschillende weefsels te bestuderen. Classificatie van soorten gebeurde systematisch vanaf de 18e eeuw (Linnaeus).\nTot de formulering van de evolutietheorie door Charles Darwin in 1859, was de dierkunde vooral beschrijvend van aard. Daarna kwam er ook een verklarend element in: het bestaan, het evolueren, het uitsterven, de morfologie en fysiologie van diersoorten werd verklaard als het gevolg van (gebrek aan) aanpassing aan omstandigheden (natuurlijke selectie).\nStudie van verschillende diergroepen.\nTot de bijzondere biologie behoort ook de studie van de verschillende diergroepen, zoals:"}
{"id": "5764", "revid": "10033", "url": "https://nl.wikipedia.org/wiki?curid=5764", "title": "Botanica", "text": ""}
{"id": "5769", "revid": "1378545", "url": "https://nl.wikipedia.org/wiki?curid=5769", "title": "Zee", "text": "Een zee is een grote hoeveelheid water, die in verbinding staat met een andere zee of met een oceaan, die ook als zee kan worden aangeduid, zij het dat een oceaan een zelfstandig geheel vormt met een eigen circulatie (zeestroom). Een zee daarentegen, heeft een bodem die bij een continent behoort (continentaal plat). Als de verbinding tussen zee\u00ebn smal is en uit een of meer zeestraten bestaat, spreekt men van een binnenzee.\nZee\u00ebn worden gevoed door rivieren, regenwater en beken.\nDe zee als natuurfenomeen.\nGeologie.\nDe geologie van de zeebodem wordt in hoge mate bepaald door platentektoniek. Nieuw gesteente komt naar de oppervlakte in de mid-oceanische ruggen, die wereldwijd met elkaar verbonden zijn en ongeveer een derde van de oceaanbodem beslaan. De bodem van de diepzee is geologisch relatief jong: de oudste afzettingen zijn ongeveer 150 miljoen jaar oud, dus minder dan 5% van de ouderdom van de oudste continentale gesteenten. Men neemt aan dat eventuele afzettingen in de diepzee van voor de Jura door subductie in troggen zijn verdwenen. De hele oceaanbodem schuift langzaam weg van de mid-oceanische rug. Bij de Atlantische Oceaan resulteert dit in het uit elkaar drijven van de continenten; bij de Grote Oceaan verdwijnt de oceaanbodem in troggen langs de ring van vuur, een actieve zone van vulkanen en diepe aardbevingen langsheen bijna de hele kust. De Grote Oceaan wordt dus langzaam kleiner, terwijl de Atlantische Oceaan groter wordt. Een ander gevolg van de drift van de oceaanbodem is het ontstaan van kettingen van vulkanische eilanden boven zogenaamde hotspots.\nZeestromingen.\nHet water op aarde is continu in beweging. Door de getijdenwerking beweegt het water in de oceanen en de randzee\u00ebn daarvan zich iedere dag heen en weer. Door verschillen in dichtheid (als gevolg van o.a. temperatuur en zoutgraad), ontstaan zeestromingen die voor watertransport over onze planeet zorgen. Door het Corioliseffect draaien deze stromingen op het noordelijk halfrond doorgaans tegen de klok in, op het zuidelijk halfrond met de klok mee. De zeestromingen zijn een van de belangrijkste factoren in het klimaat op aarde. De Golfstroom bijvoorbeeld, voert warmte vanuit het Cara\u00efbisch gebied naar Europa, wat er de oorzaak van is dat Europa een milder klimaat heeft dan bijvoorbeeld Canada of Siberi\u00eb. Doordat zee langzamer opwarmt en afkoelt dan land, is de invloed van de zee op het klimaat overal matigend.\nZeeleven.\nDe zee\u00ebn op aarde hebben een cruciale rol gespeeld bij de ontwikkeling van het leven op aarde. Het leven speelde zich tot zo'n 400 miljoen jaar geleden alleen in het water af. Pas in het devoon trekken de eerste planten aan land en produceren op grote schaal zuurstof, waarna in hetzelfde tijdvak de amfibie\u00ebn aan land kunnen gaan. Nog steeds krioelt het in de zee\u00ebn van leven, waarvan nog maar een deel is beschreven. Bekende diergroepen die in en rond zee leven zijn vissen, zeezoogdieren, zeeschildpadden en zeevogels. Maar van minstens zo groot belang zijn minder bekende groepen als de weekdieren, stekelhuidigen (zoals zeesterren en zee-egels), kreeftachtigen en neteldieren (zoals schijfkwallen en bloemdieren). De basis van de voedselpiramide in zee wordt gevormd door eencelligen zoals de foraminiferen, dinoflagellaten, radiolaria, diatomee\u00ebn en het fytoplankton. Enkele ecosystemen in zee zijn koraalriffen en kelpwouden.\nZee en de mens.\nAl vanaf de oudheid spelen de zee\u00ebn een belangrijke rol voor de mensheid. Ze zijn een belangrijke bron van voedsel voor ons en de scheepsbouwtechnieken uit de oudheid maakten het voor de mens voor het eerst mogelijk grote hoeveelheden massa over grote afstanden te vervoeren. Zee\u00ebn werden transportaders in de handel en kregen een militair belang. Het zachte klimaat dat de golfstroom Europa geeft is zonder twijfel een kritische factor geweest in het ontwikkelen van de Europese beschaving en dankzij de zee is de Europese beschaving sinds de renaissance\nweer over de rest van de wereld uitgedijd. Later kregen de zee\u00ebn een functie in het wereldwijde personenvervoer en tegenwoordig hebben ze vooral een belang in het goederenvervoer. Ze vormen vandaag de dag een vitale levensader van onze welvaart.\nVisserij.\nAl van in de prehistorie vormt de zee een belangrijke bron van voedsel voor grote mensengemeenschappen. In 2017 werd wereldwijd 93,4 miljoen ton vis gevangen, naast 112,0 miljoen ton gekweekte vis. De grootste producenten zijn China (38,93%), Indonesi\u00eb (11,02%), India (5,67%), Vietnam (3,46%) en de Europese Unie (3,31%). Hoewel de Europese visserijvloot wereldwijd actief is, komt 74% van de vangst uit het noordoosten van de Atlantische Oceaan. Nederlandse boten brachten 363 000 ton aan; Belgische boten 24 649 ton.\nOverbevissing heeft een groot aantal vissoorten zeldzaam gemaakt en vooral de vispopulaties met de hoogste marktwaarde, zoals tonijn en zalm, zijn overal ter wereld sterk achteruitgegaan. Het aanbod in de detailhandel wordt grotendeels op peil gehouden door \"aquacultuur,\" dat wil zeggen gekweekte vis; maar ook die vissen worden gevoed met in het wild gevangen soorten zoals zandspiering en lodde.\nZeerecht.\nZeerecht is het geheel van rechtsregels en jurisprudentie met betrekking tot de zee. De meeste landen met zeehavens hebben een specifieke wetgeving met betrekking tot scheepvaart op zee, maar daar komt bovenop dat de meeste zee\u00ebn aan meer dan \u00e9\u00e9n land grenzen, en dat een land slechts exclusieve jurisprudentie heeft in een beperkte strook buiten zijn eigen kust. Het zeerecht in internationale wateren vormt het voorwerp van transnationale overeenkomsten zoals het VN-zeerechtverdrag waarin aspecten aan bod komen van veiligheid, vervuiling en arbeidsrecht voor zeelui.\nZeevervuiling.\nMenselijke activiteit beschadigt het zeemilieu, niet alleen rechtstreeks door de scheepvaart, maar ook en vooral ten gevolge van de afvoer van vervuilende producten vanaf het land, bijvoorbeeld via rivieren.\n\"Voedingsstoffen\" komen in zee terecht door rioolwater en als gevolg van land- en bosbouw. Ze veroorzaken algenbloei die het zuurstofgehalte in het kustwater verlagen met sterfte van andere zeebewoners tot gevolg; sommige algen zijn ook rechtstreeks giftig voor mensen en vissen.\n\"Bezinksel\" van mijnbouw en baggerwerken veroorzaakt onderzeese stofwolken die de zeeflora van levensnoodzakelijk zonlicht beroven.\n\"Pathogene micro-organismen\" uit rioolwater en uitwerpselen van vee besmetten het kustzwemwater en maken vis en schaaldieren ongeschikt om te eten.\n\"Exotische soorten\" worden ge\u00efntroduceerd via kanalen, ballasttanks en viskwekerijen; ze kunnen de oorspronkelijke soorten verdrijven en de globale biodiversiteit sterk verminderen.\n\"Persistente gifstoffen\" zoals polychloorbifenyl, zware metalen en dichloordifenyltrichloorethaan komen in zee terecht via afvalwaters en door insijpeling vanuit afvalstorten. Ze vergiftigen het leven in zee nabij grote steden en industriegebieden. Vetoplosbare gifstoffen stapelen zich op in dieren en worden zo geintroduceerd in de voedselketen.\n\"Olievlekken\" van bronnen op het land en van schepen zijn dodelijk voor vele soorten zee-organismen. Teerballen vervuilen stranden.\n\"Plasticsoep\" wordt door vissen verward met prooien of ze raken erin verstrikt. Plastic afval vervuilt stranden en blijft honderden jaren intact.\n\"Radioactieve vervuiling\" van diverse militaire en burgerlijke bronnen stapelt zich op in roofvissen en schaaldieren en belandt zo ook in de voeding van de mens.\n\"Thermische vervuiling\" is afkomstig van elektriciteitscentrales en industri\u00eble installaties. Ze is dodelijk voor koraal en andere temperatuurgevoelige sedentaire organismen; andere organismen worden verdreven.\n\"Lawaai\" van grote schepen en machines draagt onder water duizenden kilometers ver, en brengt zeedieren in de war.\nOpwarming.\nDe zee speelt een cruciale rol in de studie van de opwarming van de Aarde, zowel in de modellering (een groot deel van het klimaat en het weer wordt op zee bepaald) als in de gevolgen. De opwarming van de atmosfeer veroorzaakt een opwarming van het zeewater vanaf de bovenste lagen, met nefaste gevolgen voor het leven in zee. Bovendien veroorzaakt de toenemende concentratie koolstofdioxide in de atmosfeer een verhoging van de zuurtegraad van het zeewater.\nZeegeur.\nDe geur van de zee is door iedereen gekend. Maar zout zeewater is eigenlijk geurloos. De geur die door iedereen is gekend komt eigenlijk van enerzijds bacteri\u00ebn en anderzijds algen. Het gas dimethylsulfide, dat voortkomt uit bacteri\u00ebn die dode algen, plankton en zeewier opeten, is de belangrijkste factor om tot de \u2018zeegeur\u2019 te komen. Ook de eicellen van zeewieren verspreiden een geur om andere zeewierspermacellen te verleiden, gekend onder de naam dictyopterenen. De visachtige geur is afkomstig van de bromofenolen. Die zitten in vissen, schaaldieren en schelpdieren en die worden aangemaakt door de algen en wormen die zij verorberen. Belangrijke factor voor de \u2018zeegeur\u2019 zijn de algen. Hoe minder algen er in de zee zitten, hoe minder de zee ruikt. Dat verklaart waarom, pakweg, de Noordzee veel meer ruikt naar de zee dan de Middellandse Zee.\nOverzicht van zee\u00ebn.\nAtlantische Oceaan\nGrote Oceaan\nIndische Oceaan\nNoordelijke IJszee\nZuidelijke Oceaan\nVolgens bovenstaande definitie zijn de volgende zee\u00ebn geen zee:\nZee\u00ebn op de maan.\nDe maan van de aarde heeft ook zee\u00ebn, maar dan is het een benaming voor vulkanische vlakten waarvan men ten tijde van de naamgeving dacht dat het om zee\u00ebn ging."}
{"id": "5774", "revid": "46715", "url": "https://nl.wikipedia.org/wiki?curid=5774", "title": "Metallo\u00efde", "text": "De metallo\u00efden of semi-metalen vormen een groep elementen die qua eigenschappen tussen de metalen en niet-metalen in zitten. Zij staan in het periodiek systeem op de diagonaal van het p-blok van linksboven boor naar rechtsonder astaat. De reden daarvoor is dat de elektronegativiteit juist langs de andere diagonaal toeneemt. De metallo\u00efden vormen dus een groep elementen met ongeveer dezelfde elektronegativiteit. Zij vormen de overgang van elementen, met een metallisch en reducerend gedrag, met een lage elektronegativiteit, voorbeeld: cesium, naar elementen die een niet-metaal en oxiderend zijn, voorbeeld: fluor.\nVeel van de metallo\u00efden zijn halfgeleiders of halfmetalen en veel van hun oxiden zijn amfoteer. Sommige van de verbindingen met metallo\u00efden zijn metallisch, halfgeleidend of isolerend, afhankelijk van de andere elementen die in de verbinding zijn betrokken. De metallo\u00efden zijn belangrijke elementen voor de moderne elektronica, denk hierbij aan IC's van silicium of galliumarsenide."}
{"id": "5775", "revid": "147337", "url": "https://nl.wikipedia.org/wiki?curid=5775", "title": "585 v.Chr.", "text": "Het jaar 585 v.Chr. is een jaartal volgens de christelijke jaartelling. "}
{"id": "5776", "revid": "268534", "url": "https://nl.wikipedia.org/wiki?curid=5776", "title": "500 v.Chr.", "text": "Het jaar 500 v.Chr. is een jaartal volgens de christelijke jaartelling. "}
{"id": "5777", "revid": "231402", "url": "https://nl.wikipedia.org/wiki?curid=5777", "title": "540 v.Chr.", "text": "Het jaar 540 v.Chr. is een jaartal in de 6e eeuw v.Chr. volgens de christelijke jaartelling."}
{"id": "5780", "revid": "215265", "url": "https://nl.wikipedia.org/wiki?curid=5780", "title": "Noordelijke Dvina", "text": "De Noordelijke Dvina (Russisch: \u0421\u0435\u0432\u0435\u0440\u043d\u0430\u044f \u0414\u0432\u0438\u043d\u0430, \"Severnaja Dvina\") is een rivier in het noorden van Europees Rusland met een lengte van 1302 km (gemeten vanaf de bron van haar langste zijrivier, de Soechona) en een stroomgebied van 357.052 km\u00b2.\nDe rivier, die niet dient te worden verward met de Westelijke Dvina, die bij Riga in de Oostzee uitmondt, krijgt haar naam bij Veliki Oestjoeg in het noordoosten van het oblast Vologda: bij die plaats komen de Soechona en de Joeg samen. Vanaf dit punt legt de rivier nog 744 km af. Het relatief korte gedeelte van dit punt tot Kotlas heet de Kleine Dvina.\nBij Kotlas, in het zuidoosten van het oblast Archangelsk komt de Vytsjegda erbij en verdubbelt de hoeveelheid water die de rivier afvoert, nu als Grote Noordelijke Dvina. De machtige rivier stroomt vanaf hier in noordwestelijke richting tot even voorbij de havenstad Archangelsk, waar zij een delta vormt en uitmondt in de Witte Zee (Dvinabaai).\nOp het traject voorbij de monding van de Vaga stroomt de overigens zeer brede rivier door een kloof.\nDe Dvina en haar zijrivieren (waarvan de Vytsjegda, de Vaga en de Pinega de grootste zijn) worden voor ruim 70% door regenwater gevoed. Het stroomgebied verzorgt de afwatering van de oblasten Archangelsk en Vologda grotendeels, van de republiek Komi voor de helft en van het oblast Kirov voor een klein deel.\nVeliki Oestjoeg, Kotlas en Archangelsk zijn de voornaamste plaatsen aan de rivier: bij alle drie zijn bruggen. De gehele Noordelijke Dvina is bevaarbaar, zij het dat ze de helft van het jaar bevroren is."}
{"id": "5782", "revid": "871025", "url": "https://nl.wikipedia.org/wiki?curid=5782", "title": "Tram", "text": "Een tram is een voertuig dat op sporen rijdt, zoals een trein of een metro. Vaak liggen de rails in de openbare weg, zodat de tram tussen het andere verkeer rijdt. Dit komt vooral voor bij de \"stadstram\", die openbaar vervoer binnen een gemeente of agglomeratie verzorgt. Voor het rijden op straat zijn passagierstrams en werktrams met richtingaanwijzers en remlichten uitgerust; dit tegenstelling tot treinen. Vergeleken met de trein zijn veel eisen waaraan de voertuigen en de infrastructuur moeten voldoen lager. Snelle en comfortabele trams met geen of minder straattrajecten vallen onder de parapluterm lightrail. Om dit te bevorderen worden er sporen aangelegd met een grotere boogstraal, meestal meer dan 25 meter.\nTrams worden vooral ingezet voor lokaal vervoer in stedelijke gebieden. In de loop der tijd zijn de meeste interlokale tramlijnen in veel landen vervangen door bus- of treindiensten. Er komen echter ook nog nieuwe lokale en interlokale lijnen bij. Het voertuig wordt meestal elektrisch aangedreven met voeding van een bovenleiding. Maar alternatieve stroomvoorziening komt steeds meer voor. Niet gemotoriseerde aanhangrijtuigen kwamen in 20e eeuw op grote schaal voor maar zijn zeldzaam geworden. Voorheen bestonden er paardentrams, stoomtrams en motortrams.\nOmschrijving.\nEr is geen sluitende scheiding tussen wat een tram is en wat een metro of trein is. Er zijn spoorvoertuigen die zowel op tramlijnen als spoorlijnen rijden, zoals RandstadRail en de tramtrein in Karlsruhe en in Saarbr\u00fccken. Op bijna elk tramkenmerk is ook een tegenvoorbeeld te noemen. \nDe belangrijkste tramkenmerken zijn:\nVarianten.\nTramlijnen zijn meestal (onder meer in Nederland en Duitsland) juridisch gezien lokale spoorlijnen. De exploitatie moet slechts voldoen aan de lichtere lokaalspoorreglementering die -voor trams- het rijden op zicht toelaten. In sommige steden wordt een marketingterm gebruikt voor tram, zoals de tram van Rouen die \"m\u00e9trobus\" genoemd wordt. Is de spoorbaan volledig op eigen vrije baan, zonder wegkruisingen, dan spreekt men meestal van een Stadtbahn, premetro, semimetro of iets dergelijks. Zijn er wel wegkruisingen op de vrije baan, dan wordt dat doorgaans een sneltram genoemd. Sommige kruisingen hebben trein-slagbomen met lichten en bellen. Daarnaast zijn er tussenvormen tussen tram en bus, zie TVR en Translohr.\nEtymologie.\nHet woord \"tram\" (in Nederland meestal uitgesproken als /tr\u025bm/, in Vlaanderen meestal als /tr\u0251m/) is via het Engelse woord \"tramway\" in de Nederlandse taal beland. Ook \"tramway\" zelf werd een tijd in het Nederlands gebruikt maar is door \"tram\" verdrongen, hetgeen ook de Engelse uitspraak die in Nederland wordt gebezigd verklaart. Aan de basis van het woord \"tramway\" liggen woorden als \"tram\", \"trame\" en \"traam\", die sinds circa 1500 werden gebruikt in het Middelnederlands, Nederduits en Oudfries om de (houten) rail van een kar te omschrijven. Bij toeval worden ook vroege mijnwagentjes in het Engels \"tram\" genoemd.\nDaarnaast worden in het Engels kabelbanen door de lucht ook \"aerial tramway\" (lucht tram) genoemd. Sommige kabelbanen met rails hebben ook \"tramway\" in hun naam.\nGeschiedenis.\nDe tram is ontstaan uit de combinatie van mijnkarren, door mankracht voortbewogen erts- of goederenbaantjes, en de omnibus, door paarden voortgetrokken koetsen. Aan de omnibus werd het idee ontleend van regelmatig personenvervoer via een vaste route. Aan de mijnkarren werd het idee ontleend van een wagen die over eigen vaste rails loopt, zodat die geen hinder heeft van de slechte ondergrond. In de oude binnensteden in de 19e eeuw was meestal geen bestrating, rails was een voorwaarde voor een rustige rit. De eerste dienst voor reizigers op een spoorweg begon op 25 maart 1807 op de Swansea and Mumbles Railway in Wales. De eerste paardentram reed in 1832 in Manhattan, in New York in de Verenigde Staten. Echter, de rails, die wel 15\u00a0cm hoog was, waren in het begin een duidelijke belemmering en het grote succes kwam dan ook pas nadat Alphonse Loubat in 1852 de groefrails uitvond, waardoor de rails gelijk gelegd konden worden met het straatoppervlak.\nStoomtram en elektrificatie.\nVanaf omstreeks 1880 werden streektrams mogelijk doordat de wetgeving voorzag in lijnen waaraan lagere wettelijke eisen werden gesteld dan de \"echte\" spoorwegen. De meeste streektramlijnen werden bereden door stoomtrams. De lijnen in de stad werden meestal nog bereden door paardentrams. De eerste elektrische accu-tram werd uitgevonden en getest door Fyodor Pirotsky in Sestroresk in 1875. In 1880 opende hij met dezelfde techniek een lijn in Sint Petersburg, die echter alleen in september 1880 reed. De eerste rit met een elektrische tram zonder accu was te Berlijn in 1881. Rond de eeuwwisseling van de 19e naar de 20e eeuw werd de elektrische tram een alternatief voor de paardentram. De van geboorte Belgische ingenieur Charles Van Depoele leverde hieraan een belangrijke bijdrage. Uiteindelijk werden de meeste paardentramnetwerken met een bovenleiding ge\u00eblektrificeerd. Ook veel stoomtramlijnen werden ge\u00eblektrificeerd, waardoor de streektram tot een goedkopere variant van de spoorweg werd, die het spoorwegnet in de landelijke gebieden aanvulde.\nKabeltrams.\nIn de Verenigde Staten deed zich daarnaast een andere ontwikkeling voor: de kabeltram. Nadat Andrew Smith Hallidie op 1 augustus 1873 de eerste kabeltram van San Francisco had laten rijden, werd dit systeem in meerdere grote steden in de VS in gebruik genomen. Hoewel de kabeltram duidelijke voordelen had boven zowel de paardentram als de stoomtram, werd er in Europa nauwelijks gebruik van gemaakt, onder andere omdat de Europese steden meestal de lange rechte lijnen ontbeerden die voor kabeltrams noodzakelijk waren. Ook de kabeltram werd grotendeels door de elektrische tram verdrongen. Het grootste aantal kabeltrams zijn in de straten van San Francisco aan te treffen.\nAccutrams.\nOp wat in 1904 lijn 9 zou worden tussen Den Haag en Scheveningen reden tussen 1890 en 1904 accutrams. Ze waren nogal storingsgevoelig, reden om er niet mee door te gaan. In moderne vorm worden (hybride) accutrams weer in verschillende steden toegepast om zo tramverbindingen zonder bovenleiding mogelijk te maken, zoals in Birmingham , Krak\u00f3w en Nice . Opladen gebeurt statisch (aan de eindpunten of aan de haltes) of rijdend op secties met bovenleiding bij hybride trams.\nHogeluchtdruktrams.\nHogeluchtdruktrams, of gastrams, reden met een tank die gevuld was met lucht onder hoge druk. Door de expansie van deze lucht in cilinders werden de trams aangedreven. Regelmatig moest de tank bijgevuld worden. Deze experimentele techniek werd rond de eeuwwisseling veel toegepast, maar kende weinig succes, daar de elektrische tractie veel handiger was. In Maastricht heeft de stadstram van 1896 tot 1902 met deze techniek gereden. De WSM deed er ook proeven mee.\nModernisering en neergang.\nTussen de twee wereldoorlogen kwam de klad erin: de jaren twintig en dertig was de tijd dat iedereen een bus kon kopen en een lijndienst kon beginnen. Vooral streektrams konden de concurrentie niet aan. De stadstram kwam over het algemeen pas na de Tweede Wereldoorlog in de verdrukking door het oprukkende autoverkeer.\nAan de andere kant werd in de jaren voor en na de Tweede Wereldoorlog veel werk gemaakt van uitbreiding van tramnetten, met name in de grote steden, en van ontwikkeling van moderne tramtypen. In sommige Europese landen verdween de tram in de meeste steden (Denemarken, Verenigd Koninkrijk, Frankrijk, Spanje); in andere landen bleef de tram een belangrijke rol spelen (Duitsland, Oostenrijk, Zwitserland, Midden- en Oost-Europa). Er zijn ook landen waar de tram bijna alleen in enkele grote steden bleef bestaan (Nederland, Belgi\u00eb, Itali\u00eb, Zweden). In Brussel werd in 1983 nog beslist om het tramnet volledig af te schaffen, wat werd teruggedraaid na protest.\nHet tij keert.\nIn de jaren tachtig en negentig van de twintigste eeuw keerde het tij voor de tram: nieuwe netwerken werden aangelegd en bestaande netwerken werden uitgebreid en kregen zo veel mogelijk een vrijliggende baan. De wedergeboorte van de tram begon in het Canadese Edmonton, veel steden in de Verenigde Staten volgden. De tram is ook in vele Europese steden opnieuw ingevoerd, onder andere in meer dan 30 Franse steden (zoals Grenoble, Lyon, Nantes, Orl\u00e9ans, Parijs, Rouen en Straatsburg). Ook in Britse steden keerde de tram terug, zoals Londen, Birmingham, Manchester, Sheffield en Nottingham, in Ierland in Dublin en in Denenmarken in Arhus en Odense. In Frankrijk kreeg de tram echter ook concurrentie van de bandentram. In de Benelux is Utrecht sinds 1983 opnieuw een tramstad, Luxemburg sinds eind 2017 en Luik tegen 2025.\nOok het comfort van de tram is sterk verbeterd met halteinformatie in beeld en geluid. Ook worden vooral lagevloertrams aangeschaft voor integrale toegankelijkheid en kortere haltetijden.\nVoertuig-evolutie.\nTweeassers.\nDe trams van eerste generatie (eind 19e eeuw - jaren dertig) hadden meestal twee assen. In de beginjaren hadden ze open balkons voor en achter. Het koetswerk was meestal van hout, hoewel ook stalen trams hun intrede deden. De tweeassers werden vooral na de Tweede Wereldoorlog snel verdrongen door de volgende generatie trams. Toch kon men ze in sommige steden (vooral in Oost-Europa en Portugal) nog tot in de jaren tachtig zien. Tegenwoordig zijn tweeassers in Europa in de normale dienst nog aan te treffen in Duitsland in Woltersdorf en Bad Schandau en in Portugal in Lissabon.\nVierassers.\nMet de toename van het vervoer ontstond in grotere steden en bij interlokale tramwegen behoefte aan trams met een grotere capaciteit. Toen elektromotoren ook in draaistellen konden worden ingebouwd ontstond vanaf circa 1900 de vierasser op draaistellen. Vanaf de jaren twintig werden de tweeassers op grotere schaal opgevolgd door trams op draaistellen. Een tussenvorm (geen vaste truck, maar ook geen echte draaistellen) werd ontwikkeld in de vorm van drieassers. Met de verdwijning van de tweeassers in de tweede helft van de 20e eeuw werden deze opgevolgd door trams op draaistellen. In Midden-Europa werd de \"Grossraumwagen\" ontwikkeld, terwijl ook de PCC-car uit Amerika naar Europa kwam. In Oost-Europa zijn sinds de jaren vijftig massaal vierassige Tatra-trams aan te treffen. Vierassers rijden tegenwoordig nog in veel steden. In Belgi\u00eb treft men vierassers (PCC's) nog aan in Antwerpen en Gent. In Brussel zijn zij inmiddels verdwenen. In Den Haag gingen de laatste vierassers (PCC's) in 1993 buiten dienst.\nGelede trams op draaistellen.\nTrams met draaistellen (zowel uit \u00e9\u00e9n rijtuig bestaande als gelede wagens) werden het meest voorkomende tramtype. Vanaf de jaren 1920 werden trams ontwikkeld die uit twee of drie rijtuigen waren samengesteld en door een harmonica verbonden waren. In dit geval spreekt men van een gelede tram. Met de uitvinding van de kokergeleding omstreeks 1940 in Itali\u00eb (Milaan en Rome) werd toepassing van gelede trams op grotere schaal mogelijk. Vanaf de jaren vijftig verschenen gelede trams, eerst zesassers, later ook achtassers en tienassers, in veel (grotere) steden in heel West-Europa. Ook in Amsterdam en Rotterdam zijn vanaf 1957 gelede wagens in gebruik genomen. In Den Haag verschenen ze als lange - op alle acht assen aangedreven - dubbelgelede GTL8 in 1981. In Brussel kwamen gelede (PCC)-wagens in dienst vanaf de jaren zeventig en ook bij de toenmalige NMVB (Kusttram en Charleroi) vanaf 1982.\nRuimteprofiel van trams.\nDe meest gebruikelijke ruimteprofielbreedtes zijn 240\u00a0cm en 265\u00a0cm. De laatste breedte is in veel landen de maximaal toegelaten breedte voor wegvoertuigen. In de tijd van de paardentram waren veel wagens maar 2 meter breed. In het midden van de twintigste eeuw was 220-230\u00a0cm gangbaar. De trams in Keulen waren 250\u00a0cm breed en werden als uitzonderlijk breed beschouwd. Het precieze ruimteprofiel is bij bochten moeilijk te bepalen en is veelal maatwerk. Bij veel trams zijn de hoeken afgesneden om het ruimtebeslag bij de bochten te beperken. Sommige tramnetten worden geschikt gemaakt voor bredere trams met meer capaciteit. \nVeel paardentrams waren aanvankelijk dubbeldeks met een bovenverdieping in de open lucht. Met de komst van de elektrische tractie verdwenen de meeste dubbeldekstrams, maar in veel Britse steden hebben elektrische dubbeldekstrams gereden met een extra hoge bovenleiding. Er rijden alleen nog in Blackpool en Hongkong dubbeldekstrams. Een andere manier om de capaciteit van de trams te vergroten was in de lengte. Vroeger ging dat met aanhangwagens, maar tegenwoordig met lange gelede trams.\nLagevloertrams.\nDe derde generatie trams, vanaf de jaren tachtig van de twintigste eeuw, zijn de zogenoemde lagevloertrams. Zoals de naam al zegt, worden zulke trams gekenmerkt door een lage vloer, zodat het in- en uitstappen, vooral voor mensen die minder goed ter been zijn, vergemakkelijkt wordt. Door het geringere hoogteverschil gaat in- en uitstappen ook sneller. Men kan de vloer laag maken door de elektrische uitrusting zo veel mogelijk op het dak te plaatsen. Alleen de motoren bevinden zich onder de vloer.\nDe eerste lagevloertrams hadden meestal niet over gehele lengte een lage vloer. Aanvankelijk werden er nog draaistellen toegepast onder een 'hogevloer' gedeelte. Boven de draaistellen (en dus ook de motoren) is er een hoge vloer. Ook de eerste lagevloertrams in Brussel zijn nog van een overgangstype, met grote wielkasten. De in 1990-'91 aan Amsterdam geleverde trams (817-841 en 901-920) zijn gedeeltelijk hoog en gedeeltelijk laag uitgevoerd (alleen de middenbak heeft een lagevloer). Soms werden oudere enkelgelede trams tot semilagevloertrams verbouwd door tussen de rijtuigbakken een nieuwe lagevloermiddenbak te plaatsen. Zo zijn bijvoorbeeld de trams van de Belgische Kusttram verbouwd.\nSinds de jaren negentig, is de 100% lagevloertram (zoals de HermeLijn in Vlaanderen) ontwikkeld. Hier zijn geen verhoogde vloerdelen meer aanwezig, maar kunnen ook geen draaistellen meer worden toegepast. Deze trams hebben dan ook losse wielen die ingebouwd zijn in wielkasten in de wagenbak. Dit is een technisch zeer complexe constructie waarvan de introductie met veel kinderziekten gepaard is gegaan. Vanaf 2002 verschenen in Amsterdam de Combino en in Rotterdam de Citadis. In Brussel zijn in 2005 nieuwe 100% lagevloertrams afgeleverd. Ook in de meeste andere Europese landen zijn inmiddels diverse typen lagevloertrams gebouwd.\nTechniek.\nStroomregeling.\nVanaf het begin werden de elektrische motoren aangestuurd door een schakelkast. Deze kent twee basisschakelingen:\nOm geen schokken te krijgen bij het opschakelen zijn er diverse tussenschakels waarbij de stroom via weerstanden geleid wordt. Daar echter bij het gebruik van deze tussenschakels energie verloren gaat in de weerstanden, worden deze tussenstanden zo veel mogelijk vermeden. Als de tram eenmaal op snelheid is, wordt er meestal teruggeschakeld naar de nulstand met af en toe stroom geven om de snelheid te behouden. Voor de bestuurder is er de handbediende stroomschakelaar en remschakelaar, die in latere trams vervangen zijn door pedalen (bijvoorbeeld bij PCC's).\nBij de moderne trams worden nu choppers gebruikt om het motorvermogen te regelen. Dit is een veel energiezuiniger en soepeler methode om de energietoevoer te regelen. Zeldzaam worden op korte trajecten op batterijden gereden, zonder bovenleiding, onder meer in Nice. Vooral in China komen steeds meer tramlijnen zonder doorgaande bovenleiding maar met oplaadpunten, opladen gaat dan wel via een pantograaf.\nInfrastructuur.\nDe tram krijgt elektriciteit van de bovenleiding. Gebruikt wordt een gelijkspanning van 600 volt, bij modernere systemen 750 volt. De stroomafname gebeurt via een pantograaf. Aanvankelijk werd ook een sleepbeugel of een trolleystang gebruikt. (in Amerika spreekt men daardoor meestal van \"trolley\" in plaats van \"tram\") Bij het Franse APS-systeem, dat onder andere in Bordeaux is toegepast, wordt echter op sommige gedeeltes van het tramnet een derde rail in plaats van de bovenleiding gebruikt. Om elektrocutiegevaar te voorkomen, is er een speciaal systeem ontworpen, dat ervoor zorgt dat alleen het gedeelte, dat zich op dat moment onder de tram bevindt, onder spanning staat.\nIn rechtsrijdende landen rijden trams meestal ook rechts of op het rechterspoor. Vanwege de infrastructuur of de kosten voor dubbelspoor werd en wordt er soms deels links gereden. Vooral in Belgi\u00eb was het veel voorkomend dat de interlokale trams der NMVB links op de weg tegen het verkeer in reden.\nDe spoorwijdte is veelal 1000\u00a0mm (meterspoor) of 1435\u00a0mm (normaalspoor). Afwijkende spoorwijdten in Europa zijn bijvoorbeeld: 900\u00a0mm, 1067\u00a0mm (kaapspoor), 1100\u00a0mm. In GOS-landen hebben de meeste trambedrijven de spoorwijdte van 1524\u00a0mm.\nNaar land.\nEind 2021 waren er wereldwijd 403 steden met een trambedrijf. Van alle tram- en lightrailvoertuigen rijdt 55% in Europa, die in 2019 maar liefst 73% van het wereldwijde tram-/lightrailvervoer verzorgde.\nBenelux.\nDe eerste tram reed in 1867 te Brussel. Vanaf 1885 ontstond een streektram-netwerk van de Buurtspoorwegen (NMVB) dat uitgroeide tot circa 5000\u00a0km. Er zijn tramnetten in Brussel, Antwerpen, Charleroi en Gent: bij de eerste drie gedeeltelijk als premetro. De kusttramlijn was tot 16 juni 2023 de langste tramlijn ter wereld. Ook Luik wordt tegen 2025 opnieuw een tramstad.\nIn 1864 reed de eerste paardentram tussen Den Haag en Scheveningen. Tot aan de jaren 1960 waren er naast stadsnetten ook vele interlokale lijnen. In 1866 opent de eerste interlokale paardentramlijn in Nederland, tussen Den Haag en Delft. In 1887 vervangen door de stoomtram, in 1923 vervangen door elektrische tram. En heden ten dage is het de enige oude interlokale tramlijn in Nederland die nog bestaat. Tramlijnen komen in Nederland voor in/bij de vier grootste steden. Binnen het Koninkrijk der Nederlanden rijdt daarnaast ook een tram in Oranjestad op Aruba.\nEind 2017 is de tram in de hoofdstad weer heropend, nadat de laatste tram in 1964 reed.\nElders in Europa.\nDe eerste tram reed in 1865 te Berlijn. Al in 1881 liet Siemens ook in Berlijn een elektrische tram rijden. Duitsland kent sinds de sluiting van het net van Wuppertal in 1987 circa 60 trambedrijven. In sommige Duitse steden is het tramnet gedeeltelijk verbouwd tot Stadtbahn, een kruising tussen metro en sneltram. Het \"Karlsruhe Model\" dat in de laatste helft van de 20e eeuw is ontstaan, is het oudste voorbeeld van de treintram. Grote netten bestaan onder meer in Leipzig, Dresden en Bremen.\nDe eerste tram reed in 1855 te Parijs. In Frankrijk waren in de eerste helft van de 20e eeuw tientallen trambedrijven actief. Na 1966 toen de eerste generatie tram van Valenciennes stopte, reden nog slechts in drie steden trams: Rijsel/Lille, Saint-\u00c9tienne en Marseille. Sinds de jaren tachtig zijn er tientallen nieuwe trambedrijven opgericht en in 2020 was het aantal weer tot dertig gestegen. De agglomeratie van Parijs telt inmiddels twaalf tramlijnen die echter niet geheel met elkaar verbonden zijn en veelal eigen specifieke tramtypes hebben. Voor de Franse \u00e9n buitenlandse trambedrijven heeft Alstom meer dan 3.000 trams gebouwd.\nVanaf de jaren twintig van de 20e eeuw zijn in Itali\u00eb veel trambedrijven verdwenen of hebben bestaande bedrijven hun netwerk ingekrompen. Alleen in de steden Milaan, Napels, Rome, Turijn en Tri\u00ebst zijn de trams blijven rijden. Voor de steden Rome en Milaan werden reeds begin jaren 1940 gelede trams op draaistellen ontwikkeld; een tramtype dat cruciaal bleek in de tweede helft van de twintigste eeuw. Aan het eind van de jaren negentig ontstonden er plannen voor nieuwe lijnen en geheel nieuwe tramnetwerken in diverse steden. De eerste nieuwe trams reden in 2003 in Messina. Ook in Bergamo, Cagliari, Florence, Mestre-Veneti\u00eb, Padua, Palermo en Sassari zijn de trams teruggekeerd in het straatbeeld. In deze steden zijn ook nieuwe tramlijnen in aanleg.\nDe tram is in Spanje aan een terugkeer bezig, nadat alleen nog kleine toeristische tramlijnen in Barcelona en op Mallorca waren overgebleven. In Barcelona, Madrid, Parla, Valencia, Sevilla, Alicante, A Coru\u00f1a (toeristische lijn, tussen 1997-2011), Bilbao, Vitoria-Gasteiz, Granada, M\u00e1laga, Santa Cruz de Tenerife en Zaragoza rijden nu trams. Andere steden hebben plannen of zijn bezig met de aanleg."}
{"id": "5783", "revid": "146832", "url": "https://nl.wikipedia.org/wiki?curid=5783", "title": "Trolleybus", "text": "Een trolleybus is een door elektromotoren aangedreven bus die van spanning voorzien wordt met behulp van een tweedraads bovenleiding.\nTrolleybussen rijden op gelijkspanning. De rijdraad aan de rechterkant (trottoirzijde) is nul, de andere rijdraad is plus. Anders dan in bijvoorbeeld elektrische treinen is het voertuig volkomen ge\u00efsoleerd van het voedend net.\nVoor- en nadelen.\nVoordelen van de trolleybus ten opzichte van de tram zijn de lagere investeringskosten en de uitwijkmogelijkheid (max. 3,5 meter). Bij een storing kan de trolleybus eventueel met behulp van een noodaggregaat verder rijden. Ook kan besloten worden om de accu in te zetten op een deel van het traject, zoals anno 2024 tussen Arnhem en Wageningen het geval is. Het voordeel ten opzichte van een gewone bus met verbrandingsmotor is het ontbreken van uitlaatgassen en motorlawaai. Een ander voordeel is dat de kosten ongeveer 10 keer lager zijn dan een tram. In heuvelachtige trajecten heeft de met een tractiemotor uitgeruste bus het voordeel dat deze bij elke snelheid het juiste koppel levert; er hoeft dus niet geschakeld te worden, een krachtig koppel wordt geleverd bij lage snelheid terwijl dit verzwakt bij hoog toerental.\nNadelen ten opzichte van een gewone bus zijn de investeringen in de bovenleiding (ongeveer 450.000 euro per kilometer) en de beeldvervuiling door de dubbele bovenleidingen. Hoewel een trolleybus meer voordelen biedt dan een tram worden ze in de praktijk vaak vergeleken met reguliere bus. Een reguliere bus is weer goedkoper dan een trolleybus. Door de vergelijking met andere bussen, wordt op den duur vaak overgestapt op reguliere bussen.\nVerspreiding.\nIn Europa rijden nog trolleybussen in steden als Arnhem, Solingen, Esslingen am Neckar, Eberswalde, Salzburg, Linz, Bologna, Milaan, Napels, La Spezia, Lyon, Limoges, Nancy, Saint-\u00c9tienne, Pilsen, Boedapest en Athene.\nIn Rome kwam in 2005 een nieuwe trolleybuslijn (lijn 90) tussen het station Termini en Labia. Hierbij wordt in het stadscentrum geen bovenleiding gebruikt en op een hulpaggregaat gereden.\nIn twaalf Zwitserse steden zijn eveneens trolleybussen aan te treffen, zoals in Bern, Z\u00fcrich, Schaffhausen, Sankt Gallen, Luzern, Neuch\u00e2tel, Montreux/Vevey, Lausanne, Gen\u00e8ve, Fribourg (duo-bussen), Biel en Winterthur. Opgeheven zijn trolleybussen in Lugano (2001), Basel (2008) en La Chaux-de-Fonds (2014).\nIn Centraal- en Oost-Europa zijn in zeer veel steden nog trolleybussen te vinden. \nDe langste trolleybuslijn is te vinden op de Krim, en is 86 km. lang.\nBelgi\u00eb.\nIn Belgi\u00eb werden drie trolleybedrijven geopend. Antwerpen kreeg de trolley in 1929. In de in het Maasdal gelegen stad Luik kwam de trolleybus in 1930. Het net werd al gauw uitgebreid, waardoor Luik binnen de kortste keren het grootste trolleybedrijf van Europa had. Brussel opende in 1939 zijn enige trolleylijn die het Vlaamse dorpje Machelen met het Brusselse stadsdeel Vorst verbond.\nUiteindelijk verdween de trolleybus vanwege het toegenomen autoverkeer helemaal. In 1964 in Antwerpen en Brussel en in 1971 in Luik. Dit was echter nog niet het einde, Gent kreeg in 1989 een volledig nieuwe trolleybuslijn (lijn 3). Gedurende het volledige bestaan van deze lijn was Gent de enige stad van Belgi\u00eb met een trolleybus. Op 14 juni 2009 reed deze bus zijn laatste rit.\nNederland.\nOpkomst.\nDe eerste trolleybus in Nederland reed als proef in Groningen, tussen de Kraneweg en de Meeuwerderweg. In 1928 werd de proef als geslaagd beschouwd en in 1949 werden de overgebleven tramlijnen 1 en 3 in Groningen omgezet in trolleylijnen naar het Noorderstation en de wijk Helpman.\nIn Arnhem werd tijdens de Slag om Arnhem in september 1944 de complete tramremise vernield. Het vooroorlogse plan om het tramnet door trolleys te vervangen kwam in een stroomversnelling. Op 5 september 1949 werd de eerste trolleylijn geopend. Het geplande basisnet verbond de stad met de wijken Geitenkamp, Hoogkamp, Alteveer, 't Broek (Arnhem-noord) en Malburgen (Arnhem-Zuid) alsmede met de voorsteden Velp en Oosterbeek.\nAan het eind van de Tweede Wereldoorlog werd ook in Rotterdam de inzet van trolleybussen voorbereid. Hiervoor werd in de Maastunnel bovenleiding aangebracht en werden bussen omgebouwd. Tot exploitatie kwam het echter niet. De koperen leidingen werden na de bevrijding in 1945 gebruikt voor herstel van trambovenleidingen.\nIn Nijmegen begon de trolleybus in 1952 te rijden op lijn 1, ter vervanging van de tram. In 1957 kwam lijn 4 er bij. In die tijd waren alle Nederlandse trolleybussen van BUT-Verheul.\nZowel voor Amsterdam-Noord (waar geen trams rijden) als voor de verbinding Nieuwegein-Utrecht hebben in de jaren zeventig plannen bestaan voor inzet van trolleybussen. Bij de laatste verbinding betrof het een afweging tussen tram, trein of trolleybus; de keuze viel daar op de tram.\nIn deze periode werd de trolleybus vaak gezien als een goedkope tram die kan uitwijken. Bij alle Nederlandse trolleysteden was er sprake van de omzetting van tram naar trolleylijnen.\nNeergang.\nDoor de toename van het autogebruik kreeg het openbaar vervoer in het algemeen en de trolleybus in het bijzonder het in de jaren 1960 moeilijker. De trolleybus kwam letterlijk vast te staan in het verkeer. Ook in Nederland werden, op Arnhem na, de trolleybedrijven gesloten. In Groningen op 9 november 1965 en in Nijmegen op 29 maart 1969. De sluiting van deze trolleybedrijven had mogelijk te maken met adviezen van de Duitse verkeerskundige Friedrich Lehner. Deze stond bekend als een tegenstander van de trolleybus en heeft enkele Duitse steden geadviseerd om de trolley-exploitatie te be\u00ebindigen. Ook in Nijmegen heeft Lehner geadviseerd de trolleylijnen te sluiten.\nToentertijd werd de trolleybus vaak gezien als een dure bus die door de bovenleiding gebonden was aan een vaste route.\nOpleving.\nIn de jaren 1980 ontstond er een ware trolleyopleving: er werden nieuwe trolleybedrijven geopend (bijvoorbeeld in Nancy) en bij bestaande trolleybedrijven werden nieuwe lijnen geopend. Nadat de trolleybus in Arnhem dreigde te worden opgeheven, beleefde het bedrijf sindsdien een grote opleving. Lijn 3 werd naar Het Duifje verlengd, lijn 9 naar De Laar-West getrolleyficeerd, lijn 5 heropend en naar Arnhem-Zuid doorgetrokken, lijn 7 naar Rijkerswoerd getrolleyficeerd, lijn 5 naar Schuytgraaf aangelegd, en ten slotte lijn 2 doorgetrokken naar de Laar-West via de Laar-Oost. Arnhem heeft omstreeks 2020 een van de grootste trolleynetwerken van West-Europa en maakt zich op voor een overgang naar Trolley 2.0, waarbij de trolley voorbij de van bovenleiding voorziene trajecten nog vele kilometers door kan rijden. Nog in maart 2019 werden twee verbouwde bussen afgeleverd waarmee proeven werden genomen.Sinds 12 mei 2024 rijdt lijn 352 als trolleybus tussen Arnhem en Oosterbeek en vandaar op batterijen naar Wageningen die aan de bovenleiding tijdens de rit worden opgeladen. \nIn 2005 werd in Rome \u00e9\u00e9n nieuwe lijn geopend die in het centrum gebruik maakt van een aggregaat."}
{"id": "5784", "revid": "1390", "url": "https://nl.wikipedia.org/wiki?curid=5784", "title": "De Noormannen", "text": ""}
{"id": "5785", "revid": "63434", "url": "https://nl.wikipedia.org/wiki?curid=5785", "title": "Steve Biko", "text": "Stephen Bantu (Steve) Biko (Koning Willemstad, 18 december 1946 \u2013 Pretoria, 12 september 1977) was een voorvechter van de burgerrechten in Zuid-Afrika.\nLevensloop.\nBiko werd geboren in Koning Willemstad in de Oost-Kaap. Zijn vader was kantoorklerk en zijn moeder huishoudster. Steve was vier jaar oud toen zijn vader overleed. Op school blonk hij uit, maar eenmaal werd hij vanwege zijn vroege politieke interesse verwijderd. Vanaf 1966 volgde hij een opleiding aan de 'Medical School' in Durban.\nTijdens zijn studie aan de Universiteit van Fort Hare werd hij politiek actief. Hij werd in 1968 medeoprichter van de South African Students' Organisation (SASO) en organiseerde onder andere toespraken voor de zwarte gemeenschappen, om onder hen een grotere zelfbewustheid te cre\u00ebren. SASO werd een enorm succes en spoedig was Biko een van 's lands prominentste activisten tegen het apartheidsregime. In 1972 stond hij aan de wieg van een overkoepelende organisatie, de Black Peoples Convention (BPC). Toen hij werd gekozen als leider van de BPC, greep het apartheidsregime in. Biko werd in Durban als student uitgeschreven en verbannen naar zijn geboortestad Koning Willemstad. Men probeerde hem de mond te snoeren. Biko bleef echter voor de BPC werken en hielp mee met het opzetten van een fonds voor politieke gevangenen en hun familie.\nArrestaties en overlijden.\nTussen augustus 1975 en september 1977 werd Biko viermaal door het apartheidsregime opgepakt en langdurig ondervraagd. Op 21 augustus 1977 werd hij opgesloten in Port Elizabeth. Hier werd hij telkens voor verhoor meegenomen naar het hoofdbureau van de politie. Op 7 september constateerden artsen verwondingen aan zijn hoofd. Neurologische complicaties negeerden zij. Vijf dagen later verloor Biko het bewustzijn. Nadat de aanwezige arts een ziekenhuisopname adviseerde is Biko naar Pretoria getransporteerd, naakt in de achterbak van een Land Rover. De 1200\u00a0km lange rit duurde 12 uur. Enkele uren na aankomst in de Pretoria Central Prison overleed hij, 30 jaar oud en alleen liggend op de vloer van zijn cel. De lijkschouwing wees uit dat hij was gestorven aan ernstig hersenletsel en inwendige kneuzingen. Sinds maart 1976 was hij de negentiende gevangene, die onder verdachte omstandigheden was overleden. Bij zijn begrafenis waren ongeveer 15.000 mensen aanwezig onder wie diplomaten uit 12 westerse landen.\nNagedachtenis.\nDe dood van Biko wekte grote verontwaardiging en verontrusting, zowel in zwart Zuid-Afrika als in vele westerse landen. De minister van Justitie, Jimmy Kruger, verklaarde dat Biko was overleden na een hongerstaking en dat z'n dood \"hem koud liet\". Later volgde - onder druk van getuigenissen van Donald Woods en van Allister Sparks, die in The Rand Daily Mail de patholoog anatoom citeerde - een nieuwe verklaring: Biko was inderdaad overleden aan hersenletsel, maar het bleef onduidelijk wie hiervoor verantwoordelijk was. De drie betrokken artsen werden vrijgepleit. Het bericht rond Biko's brute dood veroorzaakte wereldwijd protest. Steve Biko werd een martelaar en symbool van het zwarte verzet tegen het apartheidsregime. Er volgden films, waaronder 'Cry Freedom' en liederen, zoals 'Biko' van zowel Peter Gabriel, Simple Minds op hun album 'Street Fighting Years' en A Tribe Called Quest met 'Steve Biko (Stir it up)'. In Amsterdam werd het Pretoriusplein officieel omgedoopt tot Steve Bikoplein.\nNa de politieke ommekeer in 1990 werd in Zuid-Afrika een Waarheids- en Verzoeningscommissie ingesteld. Twintig jaar na dato bekenden vijf ex-politieagenten dat zij verantwoordelijk waren voor Biko's fatale verwondingen."}
{"id": "5786", "revid": "67746951", "url": "https://nl.wikipedia.org/wiki?curid=5786", "title": "Madurodam", "text": "Madurodam is een op 2 juli 1952 geopende Nederlandse miniatuurstad op een schaal van 1 op 25, aan het George Maduroplein in Den Haag. Dit toeristische attractiepark trekt jaarlijks circa 600.000 betalende bezoekers. Het park beslaat een totaaloppervlak van 62.630 m\u00b2. De gebouwde stad zelf meet 17.630 m\u00b2. De miniatuurstad heeft veelal als inspiratie gediend voor de bouw van diverse attractieparken wereldwijd zoals Legoland Billund en het Disneyland Park in Anaheim.\nHet is genoemd naar George Maduro, een Cura\u00e7aose student die zich tijdens de meidagen van 1940 als cavalerieofficier in de slag om de residentie onderscheidde, en in februari 1945 in concentratiekamp Dachau overleed; zijn ouders schonken het beginkapitaal voor het project, dat door de familie Maduro wordt beschouwd als monument voor hun enige zoon.\nMadurodam geeft een beeld van een Nederlandse stad en de Nederlandse samenleving door middel van ruim 700 maquettes van gebouwen uit alle delen van Nederland. Een ziekenhuis en een begraafplaats ontbreken. Sommige maquettes bewegen na inworp van een muntstuk in een muntautomaat. Ook zijn er interactieve onderdelen waar de bezoeker zelf aan kan bijdragen zoals het sluiten van de Oosterscheldekering of het laden van containers in de Rotterdamse haven. Sommige onderdelen bevatten auditieve informatieve toelichting over de getoonde zaken. Elke bezoeker ontvangt bij de entree een speciale pas waarmee deze toelichting kan worden geactiveerd.\nMadurodam wordt een stad genoemd, maar het omvat veel miniatuurafbeeldingen van landelijke elementen van Nederland. Er zijn gebouwen uit historische binnensteden, moderne woonwijken, havengebieden, een luchthaven, kanalen, wegen, landerijen, natuurgebieden en meer. Het is een miniatuurstad 'met een glimlach': veel, soms komische, situaties uit het dagelijkse straatleven worden uitgebeeld. Voorts zijn er veel bewegende vervoermiddelen zoals: auto's, rondvaartboten, vliegtuigen, treinen en trams.\nGeschiedenis.\nMadurodam werd bedacht door Bep Boon-van der Starp, met het in 1929 gestichte miniatuurstadje Bekonscot Model Village in het Britse Beaconsfield als voorbeeld. Zij was lid van de Raad van Bijstand van de Stichting Nederlands Studenten Sanatorium. Deze stichting stelde Nederlandse studenten die aan tuberculose leden in staat een kuur te ondergaan en te studeren. Door een miniatuurstadje te laten bouwen hoopte mevrouw Boon-van der Starp blijvend inkomsten voor de stichting te verwerven. In Madurodam leeft haar naam voort in een fictief dorpje met de naam Starpenheuvel.\nToen zij de ouders van George Maduro ontmoette, schonken dezen het beginkapitaal voor het project. Sinds 1993 is in Madurodam een schaalmodel van het uit 1895 daterende geboortehuis van Maduro op Cura\u00e7ao te zien nadat er van 1973 tot 1991 een schaalmodel van Willemstad heeft gestaan. Naast de maquette van het huis is een plaquette bevestigd, met de tekst \"In hem eert Nederland zijn oorlogshelden uit de strijd 1940-1945\". Hier wordt sindsdien elk jaar op 4 mei een Dodenherdenking voor kinderen gehouden, waarbij net als bij de Nationale Dodenherdenking twee minuten stilte wordt gehouden. Hierbij worden bloemen gelegd bij het huis en de plaquette.\nDe inkomsten van Madurodam gaan naar goede doelen, via de Stichting Madurodam Steunfonds. Het Steunfonds verleent financi\u00eble steun aan algemeen nut beogende instellingen die zich met hun activiteiten richten op jongeren of duurzame projecten ten behoeve van jongeren. Voorbeelden van lopende projecten zijn onder andere het Jeugdsportfonds, KNCV Tuberculosefonds en Cruyff Court Laakkwartier Den Haag.\nHet stedenbouwkundig ontwerp is van de Groningse architect Siebe Jan Bouma, destijds directeur van het Zuiderzeemuseum. In het midden van de jaren tachtig werd een nieuwe wijk ontworpen door de architect Carel Weeber. Begin jaren negentig werd het grondgebied van Madurodam uitgebreid en kon de nieuwe wijk worden aangelegd. Er kwam toen meer ruimte voor grote objecten zoals Schiphol en de Rotterdamse haven. Het vernieuwde Madurodam werd op 15 mei 1996 heropend door toenmalig Koningin Beatrix. In 2003 werd het model van de Luchthaven Schiphol vernieuwd en vergroot, tot dan toe het grootste gebouwde object in de geschiedenis van Madurodam.\nVernieuwing en 60-jarig bestaan.\nTussen 1 november 2011 en 31 maart 2012 is de opzet van het in 2012 zestig jaar bestaande Madurodam vernieuwd. De maquettes zijn nu ingedeeld in drie themagebieden: WaterRijk (water als vriend en vijand), StedenRijk (oude binnensteden) en VindingRijk (Nederland als inspiratiebron voor de wereld - architectuur, innovaties, entertainment en design). In WaterRijk is te zien hoe Nederland omgaat met water. Zo zijn de handel in de Rotterdamse haven, de technieken achter een watermolen, de Oosterscheldekering, dijken en polders te bekijken. In StedenRijk tracht men uit te beelden hoe Nederland vanuit de oude steden is gegroeid tot het huidige land. In VindingRijk is te zien wat Nederland te bieden heeft qua architectuur, innovaties, logistiek, entertainment en design.\nBurgemeester van Madurodam.\nMadurodam kent sinds de opening in 1952 een jeugdgemeenteraad, bestaande uit 10 scholieren van scholen in de regio. De Jeugdgemeenteraad kent een zittingsduur van \u00e9\u00e9n jaar. Na ieder jaar wordt er weer plaatsgemaakt voor een nieuw college van Burgemeester en Wethouders.\nBij de opening werd prinses Beatrix, die toen 14 jaar was, benoemd tot \"burgemeester\" van Madurodam. Toen zij op 30 april 1980 Koningin Juliana opvolgde als Koningin der Nederlanden, gaf ze deze nevenfunctie op, en werd zij beschermvrouwe van Madurodam. Tegenwoordig wordt de burgemeester van Madurodam gekozen door de jeugdgemeenteraad. Sinds 5 september 2022 is de 16-jarige Mees de burgemeester van Madurodam.\nOpzet.\nBomen.\nIn Madurodam zijn circa 5000 bomen in miniatuur te zien die in het echt metershoog worden. Het betrof bij de aanleg een miniatuurversie van het Arboretum Trompenburg in Rotterdam op schaal. Gebruikte boomsoorten zijn o.a. esdoorns, beuken, iepen en eiken en voorts: liguster, tamarix, prunus, linde en sneeuwbal. Dit zijn levende bomen van gangbare boomsoorten die door intensief snoeien klein gehouden worden, maar wel in een natuurlijke vorm worden bijgesnoeid. Het ging bij de aanleg om een oppervlak van ongeveer honderd vierkante meter in de vorm van een stadspark met wandelpaden, waterpartijen en bruggetjes naast struiken, de boomsoorten en bodembedekkende planten.\nMaquettes.\nAlle maquettes en schaalmodellen in het stadje worden door Madurodam zelf vervaardigd in het eigen atelier. De gebouwen werden aanvankelijk met de hand van hout gemaakt. Er worden voornamelijk kunststoffen gebruikt, die veelal worden verwerkt met behulp van computergestuurde freesmachines. Voor bewegende modellen wordt messing toegepast. De gebouwen die het hele jaar in weer en wind staan krijgen om de paar jaar groot onderhoud of worden geheel vernieuwd. Hierdoor kan het met name in de winter voorkomen dat er maquettes ontbreken tijdens een bezoek aan Madurodam.\nIn de loop der jaren zijn diverse maquettes verwijderd uit de miniatuurstad, terwijl nieuwe gebouwen hun plek innamen. Ook is door de aanleg van nieuwe (grote) attracties de oppervlakte voor maquettes kleiner geworden waardoor onder andere de maquettes in het dorp Starpenheuvel en omgeving zijn verdwenen.\nLuchthaven Schiphol.\nHet in 2003 vernieuwde complex van de Luchthaven Schiphol is het omvangrijkste model en ligt in het middelpunt van Madurodam. Het omvat onder andere het luchthavengebouw met Schiphol Plaza, pieren, verkeerstorens, platform met vliegtuigen van diverse luchtvaartmaatschappijen, Zuidtangent, monorail en parkeerterreinen. Langs de luchthaven ligt een autosnelweg met rijdende auto\u2019s en vrachtwagens.\nModelspoorbaan.\nDe modelspoorbaan van Madurodam is met een lengte van circa vier kilometer de grootste modelbaan op deze schaal ter wereld. De spoorwijdte was oorspronkelijk 56 mm (bij een schaal 1:25 ongeveer overeenkomend met normaalspoor), later is deze wat minder geworden.\nDe spoorlijn is in feite een enkelsporige lus, die met diverse kronkelingen, deels als dubbelsporige lijn, door het landschap kronkelt. De hoofdlijn is geheel ge\u00eblektrificeerd met 2.000 bovenleidingportalen in de stijl van de jaren vijftig. De bovenleidingspanning is 30 volt (voorheen 40 volt). Daarnaast zijn er enkele korte pendellijntjes zonder bovenleiding die los staan van de hoofdlijn.\nIn het spoorwegnet liggen vier stations en negen bruggen. In de werkplaats ligt een opstelterrein met acht sporen. De (hoofd)baan is verdeeld in 33 blokken. Hierop kunnen maximaal twaalf treinen tegelijkertijd rijden. Op plekken waar wegen de hoofdlijn kruisen zijn echt werkende miniatuurspoorwegovergangen te zien met slagbomen die dichtgaan zodra er een trein passeert.\nOorspronkelijk waren er twee grotere stations: 'Centraal Station\u2019 en 'Havenstation\u2019 (later Station Eindhoven). Deze zijn in de loop der jaren vervangen door respectievelijk Station Groningen en Station Utrecht Centraal. Ook was er een station Rotterdam Blaak. Daarnaast zijn er kleinere stations: Station Valkenburg en Station Enkhuizen.\nOp 12 juli 2007 werd in Madurodam het toekomstige station Utrecht Centraal onthuld. Dit was het eerste gebouw dat al in Madurodam te zien was voor het in het echt gebouwd was. Het echte gebouw was gereed in 2016. Dit station kwam in de plaats van Station Eindhoven. Sinds oktober 2009 heeft Madurodam ook een miniatuurversie van de HSL-Zuid. Onderdeel van deze 150 meter lange lijn is een 20 meter lang model van de Brug Hollandsch Diep.\nGrote spoorbruggen die in de spoorbaan van Madurodam liggen zijn onder andere De Hef te Rotterdam, de Spoorbrug Dordrecht, de Brug Hollandsch Diep en enkele vakwerkbruggen (o.a. de Hedelse spoorbrug en de Kali Progobrug ('Begemannbrug').\nEr is ook een dvd die laat zien hoe het spoorwegtraject eruitziet vanuit het gezichtspunt van de 'machinist'. In samenwerking met de technische dienst van Madurodam filmde regisseur Ben Mathon de beelden in high-definition. De HD-camera werd hiervoor op een dieplader gemonteerd die door een loc over het vier kilometer lange traject werd voortgeduwd, zodat het lijkt alsof de toeschouwer zelf in de miniatuurtrein zit. Het station 'Strand' is anno 2013 verdwenen.\nVanaf het begin was er ook een trambaan die van het dorpje Starpenheuvel langs het Centraal Station (sinds 1981 Station Groningen) en het Vredespaleis naar de Ambachtsschool liep. Deze lijn is opgebroken en vervangen door twee korte ringlijntjes, in een historische stadswijk en in een moderne wijk.\nRollend materieel.\nAlle treinen in Madurodam zijn met de hand gemaakt van messing en polyester. Het rollend materieel van de spoorwegen rijdt per jaar 15.000 kilometer en gaat net als zijn grote voorbeeld regelmatig voor revisie naar de werkplaats. Bij de start werden treinen gemaakt door Amsterdamse, Haagse en andere modelbouwers, en locomotieven onder meer door de bedrijfsscholen van de NS.\nIn Madurodam hebben in de loop der jaren vele treintypen gereden. Van het nog rijdende materieel zijn er ook typen die in de werkelijkheid niet meer in dienst zijn. Hieronder een overzicht van de modeltreinen die hebben rondgereden (ook van treinen die inmiddels buiten dienst zijn). Alle treintypen zijn van de Nederlandse Spoorwegen (NS), de tramtypen zijn van de Haagse Tramweg Maatschappij (HTM), in Madurodam aangeduid met MTM (Madurodamse Tramweg Maatschappij). Daarnaast hebben in de beginjaren ook Duitse D-treinrijtuigen gereden en een elektrisch rangeerlocje naar Duits model.\nStoomtrams.\nTwee stoomtrams bestaande uit een rijtuig met de locs 26 en 7742 (Bello) van de SHM\nBereikbaarheid.\nHTM-tramlijn 9 is zowel vanaf station Den Haag Centraal als vanaf station Den Haag HS de snelste verbinding en stopt tegenover de ingang. HTM-bus 22 stopt iets verderop."}
{"id": "5788", "revid": "17", "url": "https://nl.wikipedia.org/wiki?curid=5788", "title": "Aralzee", "text": ""}
{"id": "5789", "revid": "15168", "url": "https://nl.wikipedia.org/wiki?curid=5789", "title": "Aralmeer", "text": "Het Aralmeer (soms ook: Aralzee) (Kazachs: \u0410\u0440\u0430\u043b \u0442\u0435\u04a3\u0456\u0437\u0456, \"Aral te\u00f1izi\"; Oezbeeks: Orol dengizi; Russisch: \u0410\u0440\u0430\u043b\u044c\u0441\u043a\u043e\u0435 \u043c\u043e\u0440\u0435, \"Aralskoje more\") is de algemene benaming voor een aantal waterbekkens, die vroeger \u00e9\u00e9n meer vormden in Centraal-Azi\u00eb, gelegen op de grens van Kazachstan en het autonome gebied Karakalpaki\u00eb van Oezbekistan.\nGeschiedenis.\nHet Aralmeer ontstond tien- tot twintigduizend jaar geleden, toen de rivier Amu Darja van richting veranderde en in plaats van naar de Kaspische Zee te stromen de laaglanden van Sarakamysj met water begon te vullen.\nIn het begin van de twintigste eeuw strekte het Aralmeer zich over 450 kilometer uit van zuidwest naar noordoost en had het een breedte van 290 kilometer. De grootste diepte bedroeg 69 meter. Het meer had in 2004 nog een gemiddelde diepte van 20 tot 23 meter en een grootste diepte van 58 meter. De oppervlakte bedroeg in 2004 17.160 km\u00b2. Daarmee was het Aralmeer in grootte het achtste meer ter wereld. De Syr Darja en de Amu Darja waren de belangrijkste rivieren die afwaterden op dit voormalige meer dat 's winters voor een groot deel dichtvroor.\nAnno 2012 resteren twee permanent gevulde waterbekkens: de Kleine Zee in het noorden met een oppervlakte van 3300 km\u00b2, en de Westelijke Grote Zee met een oppervlakte van 3500 km\u00b2 in het zuidwesten. In het zuidoosten bestaat een derde bekken genaamd de Oostelijke Grote Zee, dat zich zo nu en dan vult met water uit de Amu Darya maar ook regelmatig geheel opdroogt. De Amu Darja en de Syr Darja bereiken sinds de jaren 60 nog maar zelden hun monding vanwege de onttrekkingen ten behoeve van irrigatie.\nDe opdroging van het meer cre\u00eberde een nieuwe woestijn, die men de Aralkum noemt. Verschillende eilanden gingen op in deze woestijnvlakten. Belangrijke voorbeelden zijn Vozrozhdeniye tussen het westelijk en het oostelijk deel van de Grote Zee en Barsa-Kelmes tussen de Kleine en de Grote Zee.\nUitdroging.\nHet Aralmeer is vanaf de jaren zestig aanzienlijk kleiner geworden. De uitdroging van het meer wordt beschouwd als een van de grootste milieurampen van onze tijd. Het zoetwatermeer, dat het Aralmeer aan het begin van de 20e eeuw nog was, is inmiddels voor de helft veranderd in een zoutwoestijn en voor de helft in een aantal zoutwatermeren. Voornaamste oorzaak is de irrigatie ten behoeve van de katoenteelt, die veel water aan de aanvoerende rivieren onttrekt.\nDe regering van de Sovjet-Unie was niet verrast door de uitdroging. Men had voorzien dat dit zou gebeuren. De algemene opinie was echter dat de katoenteelt belangrijker was dan het meer, dat men best kon 'opofferen'. Anderzijds bestonden er wel plannen om de uitdroging tegen te gaan, zoals de omleiding van de noordwaartse loop van de grote Siberische rivieren. Tussen 1961 en 1970 daalde het waterniveau met gemiddeld 20 cm per jaar, wat zich in de jaren 70 tot 50 \u00e0 60 cm versnelde en in de jaren 80 tot 80 \u00e0 90 cm per jaar.\nIn 1987 veranderde het krimpende meer in twee delen: het noordelijke en het zuidelijke Aralmeer. Om de twee delen weer met elkaar te verbinden werd een kanaal gegraven. Door verdere daling is het Aralmeer nu gesplitst in drie delen: de zogenaamde \"Kleine Zee\" in het noorden, die door de Kokaral-dam van de rest gescheiden is en waar het waterniveau relatief constant blijft, en de zogenaamde \"Grote Zee\". Deze \"Grote zee\" op zijn beurt is in twee delen gesplitst: een diep deel in het westen en een ondiep deel in het oosten. Ze bleven voorlopig door een soort 'zeestraat' verbonden.\nVolgens metingen door een Russisch-Oezbeekse expeditie in november 2002 bedroeg het absolute niveau van het Aralmeer toen 30,47 meter. Het oorspronkelijke niveau (rond 1900) bedroeg 53,5 meter. Sinds de jaren zestig was het waterniveau dus gedaald met 23 meter; het oppervlak was bijna vijf keer kleiner geworden en de gemiddelde diepte gehalveerd.\nDe gevolgen van de uitdroging zijn niet gering. Het meer is steeds zouter geworden. In de loop der jaren is landbouwgif uit de katoenteelt in het meer terechtgekomen. Door de sterke verdamping wordt het meer steeds zouter en sterker vervuild. Door opdroging blijven zoutkorsten achter die landbouwgif bevatten, dat door de wind over de omliggende gebieden wordt verspreid en een gevaar vormt voor het milieu en de volksgezondheid. Wanneer dit vervuilde stof in de straalstroom terechtkomt, kan het zelfs nog verder getransporteerd worden. Sporen van landbouwgif uit het Aralmeer zijn aangetroffen in het bloed van Antarctische pingu\u00efns. Daarnaast is de hoeveelheid neerslag in de omgeving van het meer verminderd.\nDe visserij is weggevallen als bron van werkgelegenheid omdat het meer zich heeft teruggetrokken en nauwelijks nog leven bevat; de weinigen die er nog vissen doen dat uitsluitend voor het eigen levensonderhoud (situatie 2004). De voormalige vissershavens Aral (\u0410\u0440\u0430\u043b) en Moynaq (\u041c\u043e\u0439\u043d\u0430\u049b) liggen door de uitdroging niet meer aan het meer en zijn hun bron van werkgelegenheid kwijtgeraakt. Beide steden zijn veel inwoners kwijtgeraakt en vissersschepen liggen in de voormalige haven op het droge te roesten.\nMaatregelen om uitdroging tegen te gaan.\nToen men zich realiseerde dat het Aralmeer aan het uitdrogen was, zijn er al in de Sovjettijd plannen bedacht om de uitdroging te stoppen. Een van deze plannen was de omleiding van de noordwaartse loop van de grote Siberische rivieren door middel van een met kernbommen te cre\u00ebren kanaal. Om verschillende redenen (te duur, onvoorziene ecologische gevolgen, radioactieve vervuiling) is dit plan stopgezet. In juni 2013 werd gemeld dat de krimp van het Aralmeer tot stilstand is gekomen: ten gevolge van de verminderde oppervlakte verdampt er nu precies evenveel als er binnenstroomt.\nKleine Zee.\nIn een poging het droogvallen van het meer tot staan te brengen, is door de Wereldbank 84 miljoen dollar uitgetrokken voor een project om de doorstroming van de rivieren die in het meer uitstromen te verbeteren. Het project lijkt succes te hebben: In 2006 had de Kleine Zee (die sinds de splitsing van de beide delen in 1990 de helft van zijn oppervlakte en driekwart van zijn volume had verloren) 1/3 meer oppervlakte dan in 2005, toen de Kokaral-dam, die de Kleine Zee en Grote Zee scheidt, werd opgetrokken. Ook is het zoutgehalte van de Kleine Zee gedaald, en is de vis er in grote hoeveelheden teruggekeerd. Er wordt zelfs weer aan visvangst gedaan en men hoopt dat Aralsk binnen enkele jaren opnieuw aan het meer zal liggen. Er bestaan plannen voor een tweede dam die ervoor moet zorgen dat de Kleine Zee nog verder kan groeien.\nGrote Zee.\nDe vooruitzichten voor de Grote Zee, en dan met name voor het oostelijke deel, blijven somber. Door de Kokaral-dam is de Grote Zee afgesloten van de aanvoer uit de Syr Darya, wat het opdrogen heeft versneld. In 2009 is het oostelijke deel vrijwel opgedroogd. In 2010 vulde het bassin zich echter weer deels vanwege overvloedig smeltwater uit de Amu Darya. Men verwacht dat in de toekomst het oostelijke bassin zich zo nu en dan, voornamelijk in de lente, (gedeeltelijk) zal vullen, afhankelijk van de aanvoer van de Amu Darya. Ook is het mogelijk dat dit bassin nog water ontvangt van de Kleine Zee wanneer deze te vol raakt. Dit is eerder nadelig dan voordelig. Omdat het gebied telkens overstroomt kan er geen bewoning of economische activiteit plaatsvinden en is het land dus waardeloos. Omdat het water over de verziltte en vervuilde bodem stroomt zal het bovendien niet bruikbaar zijn voor bevloeiing of drinkwater.\nHet diepe westelijke deel zal nog ongeveer 70 jaar bestaan, en misschien nooit helemaal uitdrogen. Dit is afhankelijk van de vraag in hoeverre opwellend grondwater de verdamping kan compenseren. Het westelijke deel zal waarschijnlijk wel sterk verzilten.\nSovjeterfenis.\nMidden in het vroegere Aralmeer lag het eiland Vozrozhdeniye (Vozrozhdeniye betekent \"wedergeboorte\" in het Russisch). Vanwege zijn ge\u00efsoleerde ligging werd het sinds 1948 door de Sovjet-Unie gebruikt om er biologische wapens te ontwikkelen en onder andere in de open lucht te testen. Een van de gebruikte biowapens is de levensgevaarlijke miltvuurbacterie (antrax). In 1991 verlieten de laboratoriummedewerkers het eiland. Ze lieten het overgrote deel van het gebruikte materiaal en afval achter in gebouwen en in containers. In de loop van 2001 groeide het eiland door uitdroging van het Aralmeer vast aan het vasteland. Daarmee verloor het zijn ge\u00efsoleerde ligging en waren de gevaarlijke stoffen en bacteri\u00ebn eenvoudig toegankelijk geworden. Een jaar later heeft een opruimexpeditie van 113 personen onder leiding van Amerikaanse legerdeskundigen gedurende drie maanden zo veel mogelijk afval opgeruimd. Tien ondergrondse miltvuuropslagplaatsen werden volledig schoongemaakt en ruim 100 tot 200 ton miltvuurbacterieafval is verwijderd. Het is niet duidelijk hoeveel afval op het eiland is achtergebleven. Ook is niet duidelijk in hoeverre de eilandbodem nog steeds vervuild is."}
{"id": "5790", "revid": "344418", "url": "https://nl.wikipedia.org/wiki?curid=5790", "title": "Egyptische hi\u00ebrogliefen", "text": "Egyptische hi\u00ebrogliefen (Oudgrieks: \"hieros\" - \"heilig\", \"glyphoi\" - \"groeven\") vormen het schrift van het oude Egypte. Door de Egyptenaren zelf werden ze \"Medu Netjer\" of \"Goddelijke Woorden\" genoemd, hetgeen verwijst naar de overlevering dat de god Thoth ooit het schrift aan de Egyptenaren gaf. Het schrift is rond 3100 v.Chr. ontstaan en werd tot aan het eind van de Oud-Egyptische beschaving gebruikt, waarna het langzaamaan vervangen werd door het Grieks en het Koptisch, en nog later het Arabisch.\nDe hi\u00ebrogliefen.\nDe Egyptische hi\u00ebrogliefen bestaan uit een mengeling van klanktekens, pictogrammen, en ideogrammen, waar nog determinerende tekens bij komen, die complete zinnen of tekstgedeelten een geheel andere wending kunnen geven. Ze werden alleen geschreven door ambtenaren (schrijvers) die hiervoor een langdurige en zware opleiding kregen. Door de combinatie van deze vier verschillende mogelijke functies van een hi\u00ebroglief, bleek, nadat de kennis van het hi\u00ebrogliefenschrift verloren was gegaan, de ontcijfering ervan een bijzonder lastige opgave. \nDe vroegste hi\u00ebrogliefen werden aangetroffen op de wanden van grafkelders van de eerste koningen, zoals de koning Narmer en Hor-Aha. Daar vinden we ze als labels en op gebruiksvoorwerpen zoals kruiken. Hier bestaan de hi\u00ebrogliefen veelal uit losse tekens (fonogrammen) die klanken weergeven en uit determinatieven. \nAan het einde van de Predynastische periode (omstreeks 3100 v.Chr.) ontwikkelden Egyptische schrijvers een methode om behalve directe afbeeldingen van een bedoeld concreet begrip ook meer abstracte begrippen weer te geven. Dit betrof in feite het principe van een rebus.\nEenconsonantentekens.\nDeze beperkte groep alfabetische beeldschrifttekens is te vergelijken met het Hebreeuwse of Arabische alfabet. Net zoals de Semitische talen heeft het Egyptische hi\u00ebrogliefenschrift geen klinkers. Het heeft wel halfmedeklinkers zoals een w, een y en een allef, die oorspronkelijk een glottisslag voorstelt. De taal heeft ook twee soorten t's en d's, omdat het emfatische medeklinkers heeft zoals in andere Afro-Aziatische talen.\nEen voorbeeld van een eenconsonantenteken is de letter r, die wordt voorgesteld door een mondje. Ditzelfde teken kan echter ook als letterlijk beeldteken gebruikt worden en 'mond' (ro) betekenen, maar dan wordt het meestal vergezeld door een verticale streep: |. Deze streep (ideogramstreep) geeft aan dat het hier niet om een r als fonogram gaat, maar om een r als ideogram, een teken dat een algemene indruk van het gehele woord geeft. Zo kunnen meerdere tekens worden gebruikt binnen het systeem.\nTransliteratie\nBij een vertaling van een Egyptische hi\u00ebrogliefentekst wordt altijd gebruik gemaakt van een klankweergave van de Egyptische woorden. Deze weergave wordt transliteratie genoemd en wordt geschreven met een apart lettertype. Voor het lezen en maken van digitale documenten met getranslitereerde Egyptische teksten is daarom installatie van dit aparte transliteratie-lettertype nodig. \nSinds begin jaren 90 zijn er voor tekstverwerkers twee lettertypen beschikbaar om transliteratie te genereren: \"Translit CG_Times\"\u00a0 (van de Leidse Universiteit) en \"Transliteration\" (van CCER van de Universiteit Utrecht). U kunt de in september 2023 bijgewerkte nieuwste versie van \"Translit CG_Times\" downloaden op\u00a0de hierogliefenschriftpagina op www.egyptologie.nl\nSinds het begin van de egyptologie in 1822 zijn er vele verschillende manier van translitereren gehanteerd door egyptologen. Een opvallend gegeven is dat er tot 2023 geen consensus over heeft bestaan binnen het vakgebied. Tijdens het 13e International Congress of Egyptologists (ICE13) dat in augustus 2023 heeft plaatsgevonden in Leiden, is eindelijk een gestandaardiseerde transliteratie van de Oud-Egyptische taal tot stand gekomen. De Leiden Unified Transliteration/Transcription is door de leden van de International Association of Egyptologists (IAE) geaccepteerd als de nieuwe standaard in de transliteratie van de Oud-Egyptische taal.\nOnderstaande tabel laat het Egyptische \"Alfabet\" zien van 24 eenconsonanten tekens.\nDe goede transliteratie kan zonder installatie van het eerder genoemde aparte lettertype niet goed in de tabel hieronder worden weergegeven. Daarom is gekozen voor letters die deze transliteratie zo goed mogelijk benaderen. De juiste weergave van de transliteratie ziet u in de afbeelding bij deze paragraaf.\nTwee-, drie- en vierconsonantentekens.\nHoewel er dus al heel vroeg eenconsonantentekens waren, werd het schrift nooit een alfabetisch systeem, omdat er ook veel tekens in gebruik bleven die twee, drie of meer medeklinkers tegelijk voorstelden. Zo werd een tafeltje met een broodje erop gebruikt voor de combinatie htp. Als ideogram (met een ideogramstreep | ) betekent het 'altaar', maar deze groep medeklinkers kwam ook voor in een aantal woorden die 'offer', 'tevreden' of 'vrede' betekenden. In het laatste geval werd er een determinatief in de vorm van een papyrusrol toegevoegd, die aangaf dat het hier om een overdrachtelijke betekenis ging. Al met al waren er honderden tekens.\nLatere vormen.\nAl vanaf het Oude Rijk werd er in het hi\u00ebratisch schrift, een cursieve vorm van de hi\u00ebrogliefen, geschreven. Hi\u00ebrogliefen werden alleen op monumenten geschreven, het cursieve hi\u00ebratische schrift werd gebruikt op papyrus. De hi\u00ebrogliefen waren meestal complexe afbeeldingen, die in het hi\u00ebratisch gereduceerd werden tot snelle penseelstreken voor het schrijven van dagelijkse administratieve documenten.\nVanuit het hi\u00ebratisch schrift kwam in de Late Tijd het demotisch tot ontwikkeling. Dit schrift werd eveneens vooral gebruikt op papyri en in administratieve documenten.\nOntstaan en verloop.\nHet schrift als zodanig werd aan het eind van het 4e millennium v.Chr. in Mesopotami\u00eb ontwikkeld. Intussen was er ook reeds een schrift in gebruik in de Indusbeschaving. Het ging om pictogrammen die zich ontwikkelden tot abstracte spijkertekens.\nOnder Mesopotamische invloed werden ook in Egypte vergelijkbare systemen gebruikt, vooral om handelstransacties te administreren. De \"hi\u00ebrogliefen\", zoals deze pictogrammen genoemd worden, zijn niet allemaal tegelijk ontstaan. De oudste tekens ervan dateren van ca. 3100 v.Chr. Het gaat dan om erg korte afdrukken van zegels of opschriften op aardewerk of kleine tafeltjes uit been of ivoor. Dit zijn vooral namen van herkomst van producten of namen van personen en plaatsen. Ook zegels van ambtenaren werden ge\u00efdentificeerd door middel van dergelijke tekens.\nUit de periode 3050-3000 v.Chr. dateren de eerste bewijzen dat het schrift fonetisch werd gebruikt (er werden klanken bij de beeldjes geassocieerd). Dat gebeurde bij de eenmaking van Beneden- en Boven-Egypte. De goddelijke koning onder wiens gezag dit plaats had wordt als Horus aangeduid. We vinden de eerste referentieteksten van die tijd onder het bewind van Ka.\nOmdat het geen abstract schrift is had men steeds meer tekens nodig. In het Middenrijk waren er al een zevenhonderdtal in gebruik. Dit aantal nam in de periode van de Ptolemae\u00ebn toe tot ruim 7000.\nMen ging dus meer en meer van dergelijke tekens gebruiken, horizontaal of verticaal dicht op elkaar gepakt en gerangschikt met tekens van gelijke grootte. Anders werden ze ook in vierkanten gepast en zo in groepjes bijeengezet. Meestal zijn ze van rechts naar links te lezen, maar het kan ook andersom. Ze werden ofwel in steen gehakt of gesneden, ofwel met een rietpen op papyrus geschreven. Later werden ze ook met een penseel in waterverf gedoopt op kalkwanden aangebracht.\nIn 394 werd voor zover bekend het allerlaatste opschrift in hi\u00ebrogliefen gemaakt. Het staat op de Poort van Hadrianus in Philae.\nGebruik.\nHet schrijven van de hi\u00ebrogliefen was niet eenvoudig en werd slechts uitgevoerd door hoog opgeleide ambtenaren en schrijvers. De bedoeling was dat de tekens in symmetrie stonden en dat deze op artistieke wijze verschillend konden worden gelezen. Hoewel het schrift oorspronkelijk zoals in de piramideteksten van boven naar beneden werd geschreven, kon het later op papyrus ook van rechts naar links of van links naar rechts worden gelezen.\nHet hi\u00ebrogliefenschrift was complex en het in steen uitbeitelen van de tekens tijdrovend. Het was dan ook niet geschikt voor dagelijks gebruik maar werd vooral voor inscripties op monumenten gebruikt.\nHet hi\u00ebrogliefenschrift had ook een spirituele functie. Men geloofde dat wat men opschreef ook op magische wijze tot leven gewekt kon worden of dat men door het weghakken van iemands naam die persoon het bestaan kon ontnemen. Tijdens het Nieuwe Rijk, gedurende de regering van Amenhotep IV 'Achnaton', werd een religieuze revolutie in gang gezet, waarbij Achnaton opriep tot het aanbidden van slechts \u00e9\u00e9n god, Aton. Nadat opeenvolgende farao's de oude religie in ere hadden hersteld, werd Achnatons naam weggehakt uit de monumenten zodat de herinnering aan hem snel verloren zou gaan en deze ketterse farao geen deel zou blijven uitmaken van de Egyptische geschiedenis.\nOntcijfering vanaf 1822.\nEnkele hi\u00ebrogliefen waren door vergelijking met o.a. Griekse bronnen al eerder ontcijferd, vooral door Thomas Young, die ze had afgeleid uit de namen van bepaalde farao's. Het basisprincipe van het hi\u00ebrogliefenschrift werd echter ontdekt in september 1822 door Jean-Fran\u00e7ois Champollion, waarna de meeste hi\u00ebrogliefenteksten geleidelijk konden worden ontcijferd.\nOp de Steen van Rosetta, een edict uit de tijd van Ptolemaeus V Epiphanes, staan drie versies van hetzelfde edict in hi\u00ebrogliefenschrift, Demotisch en Grieks. Deze steen vormde zeer onrechtstreeks de aanleiding die leidde tot de ontcijfering van het hi\u00ebrogliefenschrift door Champollion. Toen Champollion vaststelde dat een woord uit verschillende hi\u00ebroglifische tekens kan bestaan, aangezien er in de steen veel meer hi\u00ebrogliefen voorkomen dan Griekse woorden, probeerde hij een aantal van die tekens op zich te lezen. Daarbij ging hij uit van de naam \"Ptolemaios\" en stelde vast dat de \"\"p\" en de \"t\" zowel in dat woord als in het woord \"Ptah\" voorkomen. Omdat hij reeds in 1813 tot het inzicht was gekomen dat klinkers niet altijd worden geschreven, zoals in het modern Arabisch, was zijn veronderstelling dat er mogelijk niet \"Ptolemaios\" stond, maar \"PTOLMYS\"\".\nHij controleerde die hypothese nu door het woord \"Cleopatra\" op een obelisk van Philae (verzameling Bankes te Kingston Lacy) op te zoeken, en zag dat er inderdaad gemeenschappelijke tekens waren. Maar er bleek ook een aantal nieuwe waarden te zijn. Zijn gevolgtrekking daaruit luidde dat er homofone (gelijkluidende) tekens zijn met dezelfde klankwaarden, maar dat die door verschillende hi\u00ebrogliefen voorgesteld kunnen worden. Zo identificeerde hij 12 letters. Hij ontdekte ook de \"determinatieven\" in de zin van onuitgesproken tekens, waarmee het karakter van een bepaald woord of tekenreeks kan worden ge\u00efdentificeerd.\nOp 14 september 1822 ontcijferde Champollion zo de farao-namen Thoetmozes en Ramses, die overigens niet uit de Steen van Rosetta afkomstig waren, maar uit inscripties uit de tempel van Aboe Simbel, waarvan hij juist enkele kopie\u00ebn had ontvangen. Omdat hij wist dat in het Koptisch \"Ra\" de naam voor de zon is, las hij het zonnetje als \"Ra\" en de \"s\" kende hij reeds uit \"Ptolmys\". Uit Ra.ms.s (Ramesses) leerde hij ook de tweelettertekens voor r' en ms. Daarmee had Champollion het gecompliceerde basisprincipe van de hi\u00ebrogliefen begrepen, en kon hij die werkwijze verder uitbouwen. Enthousiast rende Champollion, naar zijn broer Jacques Joseph, die hem in zijn lange zoektocht had bijgestaan, en riep uit: \"Je tiens l'affaire!\" (\"Ik heb het!\"), waarna hij van inspanning in elkaar stortte. Champollion lag daarna vijf dagen op bed voordat hij in staat was om zich te wijden aan zijn belangrijke voordracht over het principe van het hi\u00ebrogliefenschrift op 27 september 1822 in Parijs. Champollion had zijn doel bereikt na een jarenlange studie van het oud-Koptisch, Perzisch, Grieks, Arabisch en andere verwante talen, die hij zich al zeer vroeg in zijn leven had eigen gemaakt.\nZijn Engelse rivaal Thomas Young had al opgemerkt dat koningsnamen in een soort cirkel (een cartouche) geschreven worden. Dit is een ander voorbeeld van een determinatief. De cartouche als ideogram heeft zelf de waarde rn en betekent 'naam', maar als determinatief geeft zij aan dat de tekens die erin geschreven zijn de naam van een koning voorstellen. Young kon echter niet geloven dat het schrift ook fonetische elementen bevatte en zo ging de eer van de ontcijfering naar Champollion.\nDr. Okasha El Daly stelt dat de Arabische geleerde Ibn Wahshiyya er in de 10de eeuw al in slaagde om het hi\u00ebrogliefenschrift grotendeels te ontcijferen. Dit deed hij door de hi\u00ebrogliefen in verband te brengen met de Koptische taal, die toentertijd in Egypte nog gebruikt werd door Koptische priesters. Ibn Wahshiyya ontdekte, zoals Champollion acht eeuwen later, dat hi\u00ebrogliefen niet (alleen) ideogrammen zijn, maar ook klanken uitbeelden. Zijn boek, \"Kitab Shawq al-Mustaham\", werd in 1806 vertaald door de Oostenrijker Joseph Hammer.\nSommige eigenaardigheden van het schrift werden pas veel later duidelijk. Zo wordt bijvoorbeeld de volgorde waarin de tekens gespeld worden voor een deel bepaald door wat zij voorstellen. Het woord voor koning is 'nysut', maar het teken voor 'sut' wordt eerst geschreven omdat het een heilige plant voorstelt. Heel lange tijd dacht men daarom dat koning 'suten' was in plaats van 'nysut'.\nOok kan een tekst zowel van links naar rechts als van rechts naar links gelezen worden. Men kijkt dan naar richting van de hi\u00ebrogliefen (de kant die zij 'opkijken'), om te weten waar het tekstbegin is. Aangezien er in veel gevallen - vooral in koningsgraven en tempels - symmetrie werd nagestreefd, komt het vaak voor dat twee reeksen hi\u00ebrogliefen tegen elkaar in gelezen moeten worden. Bijvoorbeeld op de ene muur van links naar rechts en op tegenovergestelde of aangrenzende muur van rechts naar links.\nOm te weten of een pictogram letterlijk genomen moet worden, kijkt men of er een klein verticaal streepje (ideogramstreep) onder staat. Indien dat niet het geval is moet het teken als een fonogram gelezen worden. Met drie streepjes wordt een meervoudsvorm aangegeven, met twee streepjes een dualis.\nIn de egyptologische uitspraak van het schrift vult men de ontbrekende klinkers zo veel mogelijk met een 'e' (sjwa) op, tenzij er een alef, y of w in het woord voorkomt, dan wordt soms een a, i of u gebruikt. Soms wordt de 'ain ook wel als o weergegeven. Er zijn pogingen geweest de ontbrekende (korte) klinkers op te vullen vanuit het Koptisch, dat wel klinkers kent, maar dat is van zo veel latere tijd dat zo'n reconstructie vaak niet betrouwbaar is. Het is dus beter om de zonneschijf itn als 'aten' of 'iten' weer te geven dan als 'aton'. Ook Amon is eigenlijk imn, dus Amen of Imen zou juister zijn.\nDe Nederlandse egyptoloog Huub Pragt heeft een videoreeks ontwikkeld met een uitleg over het Egyptische Hi\u00ebrogliefenschrift aan de hand van voorwerpen uit de collectie van het Rijksmuseum van Oudheden te Leiden.\nComputer.\nEgyptische hi\u00ebrogliefen zijn in 2009 toegevoegd aan Unicode (de reeks U+13000 t/m U+1342F). Er wordt gewerkt aan het toevoegen van meer tekens en coderingen voor het rangschikken van hi\u00ebrogliefen in Unicode. De tekens werden door Oudegyptische schrijvers zo gerangschikt dat ze gezamenlijk min of meer een vierkant opvullen; tekstverwerkers zijn niet standaard uitgerust met deze mogelijkheid. Ook zijn er zoveel tekens dat ze in verschillende sets opgedeeld moeten worden.\nHi\u00ebrogliefen-tekstverwerkers maken gebruik van de hi\u00ebrogliefenlijst van Gardiner en/of de uitgebreide hi\u00ebrogliefenlijst van de \"Manuel de Codage\". Voor tekstverwerking in hi\u00ebrogliefen bestaan de volgende programma's:\nIn juli 2013 waren er vier digitale lettertypen die het gebruik van Unicode-hi\u00ebrogliefen ondersteunen: Aegyptus, NewGardiner, Noto Sans Egyptian Hieroglyphs en JSeshFont. Het lettertype Segoe UI Historic, meegeleverd met Windows 10, bevat ook Egyptische hi\u00ebrogliefen (maar zonder drie tekens die een fallus afbeelden: Gardiner D52, D52A en D53 = Unicode U+130B8 t/m U+130BA)."}
{"id": "5793", "revid": "915222", "url": "https://nl.wikipedia.org/wiki?curid=5793", "title": "Universiteit van Fort Hare", "text": "De Universiteit van Fort Hare was de tweede universiteit van Zuid-Afrika en de eerste instelling van tertiair onderwijs in Afrika die open stond voor de autochtone volkeren van dat continent. De Universiteit was een voortvloeisel van de theologische school die aan het eind van de 19e eeuw in dit gebied werd gesticht door de Schotse missionaris James Stewart en zijn vrouw. \nDe universiteit ligt aan de Tyhumerivier tegenover Alice in de Oost-Kaap, en kan bogen op een rijk verleden. Het gebied was gedurende de 19e eeuw lange tijd oorlogsterrein in de in totaal negen oorlogen tegen de amaXhosa. Het werd eerst een aparte Britse kolonie (British Kafraria geheten) en de Britten gaven er stukken land aan die amaXhosa die bereid waren aan hun kant te strijden (de amamFengu). Fort Hare zelf was oorspronkelijk een fort van de Britten en er zijn nog en aantal ru\u00efnes van het fort over op de campus van de universiteit.\nEr zijn een aantal zeer prominente Afrikanen die er gestudeerd hebben zoals Kenneth Kaunda, Robert Mugabe, Nelson Mandela en Mangosuthu Buthelezi, en het kan met recht de wieg van het ANC genoemd worden. In de apartheidsjaren werd aan de ene kant de diepgang van het zwarte onderwijs tegengegaan, aan de andere kant was het de bedoeling dat ieder 'thuisland' kon bogen op een universiteit. Zo kreeg de UFH dus een soort vijgenbladfunctie toegewezen in het 'onafhankelijke' thuisland Ciskei. Het is echter altijd een roerige campus gebleven. Het was onder andere de oorsprong van de Black Consciousness beweging van Steve Biko. De onrust bewoog de Ciskeise regering om zijn hoofdstad niet in Alice te plaatsen maar zo'n 57 km naar het oosten, vlak buiten Koning Williamstad (eQonce) (dat deel van de Republiek was gebleven) een nieuwe hoofdstad te bouwen: Bhisho. Later zou dat de hoofdstad van de Oostelijke Kaapprovincie worden. Voor Alice is dit een grote gemiste kans omdat er in de streek rond Alice vrijwel geen werkgelegenheid is, behalve de universiteit.\nDe jaren na de afschaffing van de apartheid zijn niet vriendelijk geweest voor UFH. De universiteit was na jaren van proteststakingen (toyi-toyi's) al niet in erg goede staat en nu konden zwarte studenten ook kiezen voor betere instellingen zoals UCT of zelfs Stellenbosch. Het studentenaantal en ook hun kwaliteit zakte zienderogen. Bovendien beloofde de eerste ANC vicekanselier (Sibusisu Bhengu) de 'massa' dat deze deuren tot de Zalen van de Kennis voor niemand meer gesloten zouden blijven, waarop de studenten ophielden hun collegegelden te betalen. Later werd Bhengu minister van Onderwijs in Pretoria, en in die functie stond hij erop dat zijn opvolger (Mbulelo Mzamane) de gelden tot de laatste cent op de studenten zou verhalen.\nDe interpretatie die Mzamane gaf aan zijn functie was vooral dat hij overal in de wereld UFH moest 'vertegenwoordigen'. Hij reisde van hot naar her en liet verder de universiteit stuurloos achter. De hele administratie was inmiddels vervangen door mensen die politiek beloond moesten worden voor hun aandeel in de strijd tegen de apartheid en die vaak niet eens op hun werk verschenen. Voeg daarbij een flinke dosis corruptie en het feit dat de studentenleiders hun beleid van totale boycots voortzetten in de strijd tegen het collegegeld. In 1999 weigerde de lokale bank de salarischeques van het personeel te honoreren omdat het tegoed van R50m dat de universiteit in 1994 nog had gehad was omgeslagen in een schuld van R70m. Dit zette studenten en staf aan om samen het bestuur fysiek de toegang tot het universiteitsterrein te ontzeggen. Uiteindelijk kreeg UFH een nieuw bestuur onder de deskundige leiding van Derek Swartz. \nDe eerste zwarte hoogleraar van de Universiteit van Fort Hare was in 1916 Davidson Don Tengo Jabavu. Hij bleef meer dan dertig jaar aan."}
{"id": "5794", "revid": "854523", "url": "https://nl.wikipedia.org/wiki?curid=5794", "title": "Swap (financieel)", "text": "Een swap (van Engels \"to swap\", \"ruilen, omwisselen\") of ruilcontract is een financieel product waarbij een partij een bepaalde kasstroom of risico ruilt met dat van een andere partij. Deze twee componenten worden ook wel de \"poten\" (\"legs\") van de transactie genoemd. Swaps zijn derivaten (afgeleide producten): de waarde van een swap wordt afgeleid van bijvoorbeeld een rentestand of wisselkoers.\nWanneer men rechten uit swaps bezit waaraan een bepaalde waarde kan worden toegekend, spreekt men van synthetische assets. Wanneer deze swaps ook nog worden gesecuritiseerd spreekt men van een synthetische (securitisatie)transactie.\nRenteswap.\nDe renteswap, ook wel renteruilcontract (Engels \"interest rate swap\", \"IRS\") wordt in het algemeen gebruikt om renterisico's te beheersen of af te dekken, of om te speculeren op ontwikkelingen in de rentestand. Bij een renteswap ruilen partijen rentebetalingen uit gedurende een vooraf bepaalde looptijd. Na het verstrijken van deze tijd worden ze weer teruggenomen, zodat bijvoorbeeld het koersrisico wordt uitgesloten en beide partijen kunnen profiteren van een comparatief voordeel dat een van de partijen geniet.\nDe koper van een renteswap probeert zich tegen (rente)risico's te beschermen. De koper kan zo kiezen om een lopende lening tegen een variabele rente niet om te zetten in een nieuwe lening, maar met de swap het renterisico af te dekken. Bij een \"payer swap\" wordt een vaste rente betaald en een variabele rente ontvangen. Hiermee kan men zich indekken tegen een rentestijging. Met een \"receiver swap\" wordt een lening met een vaste rente omgezet naar een lening met variabele rente. Er wordt dan een variabele rente betaald en een vaste rente ontvangen. Dit is winstgevend als een rentedaling wordt verwacht.\nDe hoofdsommen van de leningen worden bij een renteswap niet werkelijk uitgewisseld, enkel rentebedragen.\nRenteswaps zijn zelfstandig verhandelbare financi\u00eble producten, waarvan de waarde afhankelijk is van het te verwachten renteverschil en de afkoopsom. Afhankelijk van het renteverschil kan deze waarde zowel positief als negatief zijn.\nGebruik door Nederlandse banken.\nBegin jaren 2000 werden de Nederlandse banken geconfronteerd met lage rentestanden, die hun winstmarges onder druk zetten. Als reactie hierop begonnen ze vooral vanaf 2005 leningen te combineren met renteswaps. Klanten sloten dan een lening af met variabele rente en een swap waarover zij vaste rente betaalden, terwijl ze een variabele rente van de bank ontvingen. Per saldo zouden ze dan een vaste rente overhouden.\nProbleem met veel van deze swaps is dat bij een dalende rente, de waarde van de swap ook daalt en negatief kan worden (zie hierboven). Gebeurt dit laatste, dan moet de swap als schuld op de balans van de lener worden beschouwd. Na de kredietcrisis gebeurde dit veelvuldig en werden de zo ontstane schulden door de banken gebruikt als aanleiding om renteopslagen op de oorspronkelijke leningen te eisen. Zowel firma's in het midden- en kleinbedrijf (mkb) als semipublieke instellingen (woningcorporaties, scholen, ziekenhuizen) werden hier de dupe van. Bekendste geval is Vestia-affaire, waarbij woningcorporatie Vestia ten onder dreigde te gaan door grootschalige speculatie met swaps.\nVanaf 2012 zijn diverse rechtszaken gevoerd door mkb'ers, tegen de banken, wegens misleiding bij de verkoop van renteswaps. Een zaak van de eigenaar van spijkerbroekenzaak Chasin' tegen ING leidde in 2015 tot annulering van zijn swap, en geldt als eerste grote succes. Op 31 maart van dat jaar verzocht Swapschade B.V. de beursgang van ABN AMRO uit te stellen, omdat swapschadeclaims van onbekende omvang dreigen. Minister Dijsselbloem van Financi\u00ebn stelde in maart 2016 een onafhankelijke commissie van deskundigen aan om de verstrekte renteswaps aan het mkb te onderzoeken. Semipublieke instellingen blijken minder geneigd tot juridische stappen.\nZie ook: treasury, rente- en valutamanagement.\nAfsluiten van een swap.\nVoor elke swap moeten vastgelegd worden:\nDe referentierente voor de korte rente is altijd een rente gebaseerd op rentes die door de markt bepaald worden. In de Euro-markt is de Euribor veel gebruikt, maar ook de Libor- en de Eonia-tarieven worden gebruikt.\nDe couponfrequentie is de frequentie van de betalingen. Over het algemeen is de couponfrequentie van de lange rente eenmaal per jaar.\nZoals bij de meeste derivaten wordt bij swaps meestal gebruikgemaakt van de standaarddocumentatie van de International Swaps and Derivatives Association (ISDA), met name de ISDA Master Agreements. Dit zijn gestandaardiseerde contracten die slechts minimaal hoeven te worden aangepast naar de concrete situatie.\nVoorbeeld van een swap.\nEen voorbeeld van een swap, tussen Bedrijf A en Bank B. Bedrijf A koopt een IRS tegen een lange rente van 5% tegen de 6-maands Euribor, met een looptijd van 3 jaar, op een onderliggende hoofdsom van 10 miljoen euro. Dit komt dan neer op de volgende rentestroom:\nOp deze wijze koopt Bedrijf A zekerheid voor wat betreft de te verwachten kosten. Bank B maakte zo de volgende winst: \u20ac1.500.000 - \u20ac1.380.000 = \u20ac120.000.\nValutaswap.\nDe valutaswap is een transactie waarbij twee partijen met elkaar overeenkomen voor een bepaalde tijd valuta met elkaar te ruilen. Een dergelijke transactie bestaat uit twee poten: de contante poot die op de dag van de transactie uitgevoerd wordt en de termijnpoot die op een later moment uitgevoerd zal gaan worden.\nEen dergelijke transactie zal door een bedrijf uitgevoerd worden, wanneer ze op een zeker moment in een bepaalde valuta een overschot heeft en in een andere valuta een tekort, maar wel verwacht dat zij dat overschot op een bepaald moment weer nodig zal hebben. Wanneer bijvoorbeeld een Nederlands bedrijf een verkoop doet in dollars, en weet dat zij over drie maanden een leverancier ook in dollars moet betalen, dan kan ze ervoor kiezen niet tweemaal een wisseltransactie uit te voeren, maar om een valutaswap af te spreken.\nDit voorbeeld uitgewerkt. Het bedrijf verkoopt voor een bedrag van 1,25 miljoen dollar. De koers van de euro is op de transactiedatum 1,25 dollar per euro.\nContante poot\n1 januari 2005 &lt;br&gt;de bank koopt van het bedrijf 1,25 miljoen dollar tegen 1 miljoen euro\nTermijnpoot\n1 april 2005 &lt;br&gt;de bank verkoopt aan het bedrijf 1,30 miljoen dollar tegen 1 miljoen euro\nHet verschil tussen de twee bedragen is niet afhankelijk van de koers, maar van de renteverschillen tussen de twee markten. Eigenlijk moet je het zo zien: de bank heeft zo lang de swap loopt de beschikking over dollars. Die leent zij uit tegen een bepaald bedrag. Daartegenover moet ze euro\u2019s lenen op de euro-markt. Het verschil tussen de rentes op de twee markten wordt in de koers van de termijnpoot verwerkt.\nDe termijnkoers zal meestal afwijken van de contante koers. Het al dan niet afwijken wordt in de financi\u00eble wereld omschreven met een drietal termen:\nVoor valutaswaps geldt dat de bank geen valutarisico loopt. Immers de transactie op termijn is al vastgelegd en volledig afgedekt met de in de markt aangegane leningen.\nZie ook: treasury, rente- en valutamanagement.\nCredit default swap.\nDe Credit default swap (CDS) lijkt wel wat op een kredietrisicoverzekering. Men tracht op deze wijze het risico dat een wederpartij zijn of haar verplichtingen niet meer nakomt af te dekken. Tegen betaling van een bepaald bedrag garandeert de ene partij jegens de andere dat hij dit risico overneemt. Maar de partij die het risico overneemt kan zelf weer een risico vormen. Het meest aansprekende voorbeeld is dat van Lehman Brothers, dat expert was in dit soort swap-handel.\nVoorbeeld: \"Fabrikant A heeft 2 miljoen van Bank B geleend. Bank B dekt het risico af door een CDS te sluiten met partij C (vaak eveneens een bank). B betaalt gedurende de looptijd ieder jaar 100.000 aan C. Op een bepaald moment gaat A failliet, terwijl er nog 1,6 miljoen openstaat. C zal in dat geval 1,6 miljoen aan B betalen.\"\nTotal return swap.\nIn een Total return swap garandeert de ene partij de andere alle opbrengsten van een bepaalde asset. Deze partij krijgt hiervoor vaste van tevoren afgesproken betalingen in de plaats. Onder de opbrengsten valt meestal zowel rente en dividend als eventuele capital gains.\nEquity swap.\nEen Equity swap lijkt op een Total return swap in de zin dat een partij de wederpartij de volledige opbrengst garandeert van aandelen, of een mandje aandelen. De wederpartij zal op deze wijze wel de financi\u00eble voor- en nadelen van de aandelen bezitten, maar zal uiteraard geen stemrecht bezitten.\nMargin call.\nBij het aangaan van een swaptransactie wordt in beginsel g\u00e9\u00e9n premie betaald. De startwaarde is nihil aangezien de netto contante waarde van beide elementen van de swap, bijvoorbeeld het vast rentende deel en het variabel rentende deel, op het moment van afsluiten gelijk is. Na het startmoment kunnen beide elementen wel door marktontwikkelingen een afwijkende waarde gaan krijgen. Indien bijvoorbeeld de marktrente daalt, dan stijgt de contante waarde van de kasstroom van de vaste rente. Dit is een nadeel voor de betaler van de vaste rente en een voordeel voor de ontvanger. Als gevolg hiervan daalt de marktwaarde van de payer swap, terwijl de marktwaarde van de receiver swap stijgt. Bij een stijgende marktrente wordt dit effect gespiegeld. Aan het einde van de looptijd van een swap is de marktwaarde altijd nul.\nIndien de marktwaarde, positief of negatief, aanzienlijk oploopt, kan dit betekenen dat een potenti\u00eble vordering op een tegenpartij dermate stijgt dat een van de partijen een onacceptabel kredietrisico loopt. Om dit te ondervangen\nworden tussen de partijen afspraken gemaakt om tijdens de looptijd onderpand te storten, de zogenaamde margin calls. In het contract staan afspraken over deze margin calls zoals een drempelbedrag (threshold) en een minimum onderpand bedrag (minimum transfer amount). Zolang de marktwaarde niet het afgesproken drempelbedrag te boven gaat, hoeft geen onderpand verrekend te worden. Het minimum onderpand bedrag voorkomt dat elk verschil van een paar euro al verrekend moet worden. Voor de partij die het onderpand moet storten kan dit leiden tot een liquiditeitsrisico, dat er onvoldoende geld beschikbaar is zodra de verplichting om te storten zich voordoet.\nDeze dreigende situatie is uitgebeeld in de film uit 2011: Margin Call."}
{"id": "5800", "revid": "1202315", "url": "https://nl.wikipedia.org/wiki?curid=5800", "title": "Logistiek", "text": "Logistiek is het plannen, besturen en uitvoeren van de goederenstroom, en de wetenschap hierover. Dit begint vanaf de ontwikkeling en inkoop van een product, via productie en distributie naar de eindafnemer, en heeft als doel om tegen optimale kosten en kapitaalgebruik te voldoen aan de behoeften van de markt. Tevens rekent men ook de omgekeerde goederenstroom reverse logistics tot het domein logistiek. Er is een sterke relatie met het begrip Supply chain management (SCM). Logistiek beperkt zich vaak tot het deel van de goederenketen wat een bedrijf of organisatie beheert, bij Supply Chain Management zijn vaak meerdere partijen betrokken die gezamenlijk het eindproduct voortbrengen.\nEen korte definitie van logistiek is: Het juiste product, in de juiste hoeveelheid, in de juiste staat, op de juiste plaats, op de juiste tijd, bij de juiste klant, tegen de juiste prijs krijgen.\nHet gaat hierbij om het vinden van een evenwicht tussen vaak moeilijk verenigbare doelstellingen: enerzijds is kostenminimalisatie of een laag kapitaalgebruik gewenst, anderzijds wordt gestreefd naar maximalisatie van de klantenservice.\nHistorische achtergrond.\nDe logistiek als vakgebied is afkomstig uit de krijgswetenschap. Hierbij stond voornamelijk de effectiviteit oftewel slagvaardigheid centraal. Napoleon voerde de functie van \"Mar\u00e9chal de Logis\" in. Deze man was belast met het zoeken van onderkomens voor de troepen. Hieruit is het woord \"logistiek\" voortgekomen. Het heeft dus niets met \"logisch\" of \"logica\" te maken. Bij het uitvoeren van een militaire expeditie is het belangrijk dat de fronttroepen tijdig worden voorzien van nieuwe munitie, verse rantsoenen, brandstof, medische voorraden en reserveonderdelen. Omdat zelfs het sterkste leger het niet lang volhoudt als het voedsel of de wapens opraken, kon het tijdig aanvoeren van goederen de uitkomst van een oorlog bepalen. In het boek \"Tactiek der drie wapens: infanterie, cavalerie en artillerie\" uit 1833 werd logistiek als volgt beschreven: \"De Logistiek is de kunst , om de marschen der legers wel voor te schrijven (en dit betekent hier iets anders dan bevelen) , de orde der Troepen in de Kolonnes wel te combineren , alsmede het tijdstip van hun vertrek , hunne marsch-route (itineraire) , en de middelen van verder gemeenschap , die nodig zijn , om hunne aankomst op \u2019t juiste ogenblik te doen plaats hebben , te bepalen , den tijd , welken een gegeven Troep , langs deze of die wegen tot dezen of genen marsch behoeft , te berekenen, enzv. , enzv. Het is de dubbelzinnigste aller wetenschappen , en behoort , als een der voornaamste punten , tot de dienst van den Generalen Staf.\"\nOudheid.\nBelang van logistiek.\nTijdens de Trojaanse Oorlog gingen er volgens Homerus 1200 Griekse schepen naar Troje. Voor deze oorlog konden de Grieken echter niet genoeg voedsel en geld meenemen. Om die reden moesten zij ter plekke voedsel verbouwen en plundertochten houden. Door deze voedselproblemen konden de Grieken niet genoeg mensen stationeren waardoor de beslissende slag niet toegebracht kon worden aan de Trojanen. Hierdoor duurde de oorlog tien jaar lang. De Griekse historicus Thucydides (460 v.Chr. - 400 v.Chr.) beschreef dit en besefte het belang van de aan- of afwezigheid van een goede logistieke voorbereiding bij oorlogen.\nMaar er is ook bewijs dat men nog vroeger al het belang inzag van een goede logistiek. In het epos van Homerus staan verzen over het nieuwe schild van Achilles. Daarin worden de reliefs beschreven. Het gaat over een belegerde stad, waarvan de inwoners niet een uitval doen op het vijandige kamp. In plaats daarvan doen zij een aanval op de kudde schapen en runderen in het veld. Blijkbaar hadden de belegerden door wat het belang was van deze kuddes. Dit werd niet alleen door de belegerden gerealiseerd. De belegeraars probeerden uit alle macht hun voedselvoorziening te redden, aldus Homerus.\nDe eerste grote militaire campagne in de oudheid was tijdens de Perzische Oorlogen. De Perzische koning Xerxes I trok in het jaar 480 v.Chr. met waarschijnlijk 100.000 soldaten naar een aantal Griekse steden. Door de omvang van het leger was de bevoorrading alleen mogelijk via het water, omdat het over de weg veel moeilijker was in die tijd. Daarom trok het leger langs de kust vergezeld door een vloot oorlogsschepen en vrachtschepen. Na een verloren zeeslag bij Salamis moest de Perzische koning zich terugtrekken, omdat hij bang was dat de verbindingen zouden worden afgesneden. Een restant van het Perzische leger werd verslagen, omdat zij, door de moeilijker geworden bevoorrading, waren gedwongen strijd te leveren op een voor hen ongunstig gebied.\nBronnen.\nOver het algemeen zijn er weinig gegevens bekend over de militaire logistiek in de oudheid. Ondanks de grote belangstelling van antieke schrijvers voor de oorlogvoering en het inzicht in het belang van logistiek. Zelfs in de militaire handboeken, geschreven in de oudheid die bewaard zijn gebleven staat niet de logistieke organisatie beschreven. Toch kan er uit de verhalen van Romeinse en Griekse historici gedeeltelijk opgemaakt worden hoe de logistiek was geregeld. Dit werd voornamelijk vermeld wanneer dit een beslissende invloed had bij een veldslag. Ook schrijvers met een grote militaire ervaring beschreven deels de logistiek. Vooral in het werk van Julius Caesar, over de Gallische Oorlog en de burgeroorlog is veel gedetailleerde informatie te vinden over de logistiek. De oorlogen die hij voerde waren ver van Rome waardoor een goede bevoorrading geen gemakkelijke opgave was. Door deze problemen te beschrijven wilde Caesar dat hij werd gezien als een goede bevelhebber die zorgvuldig zijn veldtochten voorbereidde.\nNapoleontische tijd.\nNapoleon kampte met logistieke problemen tijdens de Russische veldtocht van zijn \"Grande Arm\u00e9e\". Napoleon gebruikte normaal marketentsters om te kunnen voorzien in zaken als voedsel, kleding en wapens voor de soldaten. Deze dames omringden zichzelf door boevenbendes. Deze groep reisde mee met het leger en plunderde en bestal boeren in de omgeving om daarna de waren te verkopen aan het leger. Maar deze techniek kon niet toegepast worden op de dunbevolkte en arme Russische vlaktes. Napoleon Bonaparte zag dit probleem in en breidde daarom op de vooravond van de aanval het bevoorradingssysteem van het \"Grande Arm\u00e9e\" sterk uit. Ook verplichtte het probleem hem de veldtocht uit te stellen tot de oogst.\nTweede Wereldoorlog.\nDeze logistieke problemen kwamen ook duidelijk naar voren in de Tweede Wereldoorlog waarin het Duitse leger bij het oostfront zijn opmars in 1941 moest staken. Hierdoor kreeg het Rode Leger van de Sovjets tijd om zijn verdediging te reorganiseren en het volgende jaar de tegenaanval in te zetten.\nInkooplogistiek.\nInkooplogistiek of aanvoerlogistiek is een deelgebied van logistiek en is de afstemming tussen enerzijds de inkoop en anderzijds de logistiek. Het gaat hierbij om de inkoop van grondstoffen/halffabricaten en het transport van deze goederen. Wanneer een autofabrikant, een nieuw type auto wil produceren zijn er banden nodig. Als wordt gekeken wat voor soort banden nodig zijn, moeten de grootte, het materiaal, de kleur, oftewel de productspecificaties duidelijk zijn en de prijs wat een band mag kosten. Vervolgens wordt een leverancier geselecteerd die banden met deze eisen kan produceren. Met deze leverancier kan een contract worden opgesteld over de overeengekomen afspraken, maar is niet altijd nodig. Nadat de leverancier geselecteerd is kan de fabrikant de banden bestellen aan de hand van het aantal te produceren auto's. De bestellingen worden bewaakt en zodra deze binnenkomen worden ze als ontvangen ingeboekt en wordt het opgeslagen in het magazijn.\nHet is belangrijk dat de inkoop soepel verloopt, zodat het bedrijfsproces van een onderneming niet stil komt te staan. Daarnaast moet de toeleveringsbron betrouwbaar zijn en moet een onderneming niet te afhankelijk zijn van een enkele leverancier. Het wegvallen van een belangrijke leverancier kan namelijk de continu\u00efteit van een bedrijf in gevaar brengen, omdat het bedrijfsproces stil valt en het vinden van een vervangende leverancier vaak veel tijd kost. Vaak is voor een onderneming een stipte levering en een goede kwaliteit uiteindelijk voordeliger dan de laagste inkoopprijs van een product.\nKraljic (1983) maakt onderscheid tussen vier verschillende inkoopsituaties.\nDe vier inkoopsituaties zijn:\nProductielogistiek.\nEen ander deelgebied is productielogistiek. Productie is het voortbrengen van goederen. Soms kunnen die producten eenvoudig zijn, zoals papier, maar soms ook complex, zoals kopieerapparaten. Productielogistiek houdt zich bezig met het soepel laten verlopen van het productieproces, de juiste producten zonder veel verspillingen tegen een zo laag mogelijke prijs.\nProductiegrondvorm.\nGoederen kunnen op verschillende manieren door de fabriek bewegen. Men onderscheidt vijf verschillende manieren of productiegrondvormen:\nRegelmaat van de goederenstroom.\nNaast de verschillen in grondvorm, zijn er ook verschillen in de regelmaat van de goederenstroom.\nDe meest aantrekkelijke vorm is de continue productie. Daarbij stromen de producten als het ware door het bedrijf zonder oponthoud en zonder voorraadvorming. Een voorbeeld van deze vorm van productie is een lopende band, ook wel lijnproductie genoemd. De bewerkingen die een product moet ondergaan op de lopende band zijn op elkaar afgestemd zodat de band dezelfde snelheid kan houden. Bij de productie van goedkopere auto's wordt deze vorm van productie vaak gebruikt, maar ook bij de productie van friet wordt deze vorm gebruikt.\nNaast een continue productie is er ook de functionele indeling. Daarbij worden gelijksoortige bewerkingen gegroepeerd en in aparte afdelingen geplaatst. Deze vorm wordt vaak gebruikt wanneer de expertise van de productie nog niet ontwikkeld zijn of wanneer er milieuhinder aanwezig is. Processen die bijvoorbeeld stank veroorzaken worden bij elkaar gezet in een afgesloten ruimte. Bij dit systeem is het mogelijk verschillende type producten door elkaar te produceren is daarmee meer flexibel dan de continue productie.\nDe aansturing van een dergelijk systeem is complex en daardoor theoretisch aantrekkelijk, maar in de praktijk is vaak gebleken dat het niet werkt. Door de ontevredenheid over deze werkvorm is er een nieuwe vorm ge\u00efntroduceerd, de groepsgewijze fabricage.\nDe groepsgewijze fabricage is een samenvoeging van de continue productie en de functionele indeling. Bij de groepsgewijze fabricage staan de machines opgesteld zodat producten makkelijk door de productiehal kunnen stromen.\nBij de groepsgewijze fabricage wordt gebruikgemaakt van productiecellen. Dat zijn autonome groepen werknemers die verantwoordelijk zijn voor een deel van de productie of over een aantal bewerkingen, waardoor zij een zekere mate van vrijheid hebben over het indelen van hun werkzaamheden. Als groep krijgen zij opdrachten waar zij gezamenlijk op beoordeeld worden.\nHet opzetten van een dergelijk systeem vergt veel voorbereiding, maar wanneer het staat worden vaak aanzienlijke reducties behaald van de doorlooptijd.\nProductieplanning.\nVoordat er productie kan plaatsvinden moeten de grondstoffen of halffabricaten bij de productielocatie aanwezig zijn. Omdat in de meeste gevallen de grondstoffen of halffabricaten niet direct aanwezig kunnen zijn op de productielocatie zal het transport van tevoren gepland moeten worden. Men moet nagaan hoeveel producten verkocht zullen gaan worden en daarop de productie bepalen.\nRond 1950 werd de productie nog handmatig gepland aan de hand van een kaartenbak. Daar stonden gegevens in over de voorraad. Bij veel bedrijven werd er gewerkt met meerdere kaartenbakken en vaak hing de kwaliteit van de gegevens af van de kunde van de medewerker die dit beheerde. Door het uitwisselen van deze kaarten ontstonden complexe papierstromen.\nMet de komst van de computer werd de kaartenbak geautomatiseerd. Rond 1975 werd het Material Requirements Planning-concept (MRP I) ge\u00efntroduceerd. MRP-I kan gezien worden als een hulpmiddel voor de productieplanner. Bij MRP I wordt aan de hand van stuklijsten (Bill Of Material, BOM) en de verwachte vraag naar producten via het hoofdproductieplan (Master Production Schedule, MPS) berekend welke productieorders en inkoop\u00adorders te verwachten zijn. De gevolgen van iedere wijziging in de verwachte vraag (meer of minder orders dan verwacht) kan meteen in het MPS en in het inkoopproces (aanvoer van grondstoffen/materialen) worden verwerkt.\nOmdat MRP-I alleen rekening houdt met de behoefte aan materialen en niet kijkt naar de beschikbare capaciteit is eind jaren 70 Manufacturing Resource Planning (MRP II) ge\u00efntroduceerd. Naast het plannen van het materiaal wat bij MRP-I gebeurt, worden bij MRP II ook andere productiefactoren gepland zoals de beschikbare machines en mensen. Dit concept is dus een uitbreiding van MRP I tot een meer integraal plannings- en besturingsconcept. MRP-II is geschikt voor bedrijven met complexe producten en lange responstijden. Met succes is dit daarom toegepast bij producenten van vliegtuigen en industri\u00eble instrumenten.\nVanaf de jaren 90 wordt de planningssoftware bij veel bedrijven gekoppeld aan complete bedrijfsbesturingssystemen zoals die van SAP AG of Oracle. Deze worden ook wel ERP-pakketten genoemd (Enterprise Resource Planning) en zijn vaak erg complex. In de laatste jaren is de functionaliteit van ERP-systemen drastisch uitgebreid met bijvoorbeeld customer relation management (relatiebeheer en verkoopondersteuning), Supply Chain Management, Work Flow Management, enzovoorts. Deze tendens zet zich nog steeds voort; de ERP-systemen breiden zich steeds verder uit. Vrijwel alle bedrijfsfuncties worden inmiddels ondersteund.\nPlanning volgens just in time en kanban.\nDe bovenstaande planningssystemen zijn niet voor alle producten even geschikt. Daarom is er in Japan een planningssysteem bedacht die uitgaat van het pull-mechanisme. Pull wil zeggen, dat men pas reageert met produceren als er vanuit de markt vraag naar is en niet op voorraad produceren. Dit vergt een snelle reactietijd.\nJust in time (JIT) is een principe wat door Taiichi Ohno bedacht is die werkzaam was bij Toyota. De bedoeling hierachter is om levering en productie zodanig op elkaar af te stemmen dat er nauwelijks tot geen voorraden in een bedrijf nodig zijn. De leveringen gebeuren precies op tijd, dus er hoeft niets te worden opgeslagen. Bij de productie mocht men de onderdelen pas naar de volgende schakel brengen als zij daar klaar waren, wat zorgde voor een afname van de voorraadniveaus en kosten.\nKanban, Japans voor kaart of label, wordt vaak gebruikt in combinatie met JIT. Het is een eenvoudig en effectief systeem om de bevoorrading of productie te sturen. Kanban kan op verschillende manieren worden toegepast. Een eenvoudig voorbeeld hiervan bij bevoorrading is het \"tweebakkensysteem\" ook wel \"Two Bin\" genoemd. In een eerste bak ligt de werkvoorraad die men gebruikt voor de productie. In een tweede bak ligt een reservevoorraad. Zodra de eerste bak leeg is, haalt men de kanban uit de bak. Deze wordt als signaal voor herbevoorrading gebruikt. De tweede bak schuift nu naar voren. Als de herbevoorrading heeft plaatsgevonden, is het systeem weer in balans. Zodra de tweede bak leeg is, begint de herbevoorrading opnieuw met behulp van de steeds in de bak zittende kanban.\nDeze manier van werken is vooral succesvol bij eenvoudige apparatuur, bijvoorbeeld fietsen of mobiele telefoons.\nDistributielogistiek.\nDistributielogistiek is de besturing en beheersing van het traject van een gereed product vanaf het eind van het productieproces tot aan de eindafnemer, bijvoorbeeld van fabriek tot winkel. De besturing van de distributielogistiek is een balans tussen drie deelsystemen, te weten voorraad gereed product, magazijnen en materials handling en extern transport. De manier waarop deze deelsystemen zijn georganiseerd, hangt af van het soort product en factoren als de vereiste servicegraad, beperking met betrekking tot transportroutes en de gewenste doorlooptijd. Maar ook hangt het af van de waardedichtheid van het product en de verpakkingsdichtheid.\nGrondvorm.\nDe grondvorm van de distributie zegt iets over het aantal schakels die tussen de producent en de klant zitten. Als de producent en de klant in hetzelfde land gevestigd zijn kan de distributie direct zijn; dat wil zeggen rechtstreeks van de producent naar de afnemer. Een andere variant is de filiaaldistributie; daarbij zit er tussen de producent en afnemer een tussenschakel, een filiaal. De laatste variant is de indirecte distributie; daarbij zit er ten opzichte van de filiaaldistributie nog een tussenschakel in de keten, vaak in de vorm van een groothandel of een distributiecentrum.\nEr is sprake van internationale distributie wanneer de productie en de markt zich in verschillende landen bevinden. Ook daarbij zijn weer verschillende varianten zoals onder andere het gebruik van een nationaal distributiecentrum. Bij een nationaal distributiecentrum worden de goederen vanuit de fabriek naar het distributiecentrum getransporteerd, waar de goederen worden opgeslagen en waaruit de klanten in het land worden beleverd. Een andere variant is tussen de producent en de afnemer een transitocentrum. Deze variant is vergelijkbaar met het nationaal distributiecentrum, alleen het verschil zit hem in de voorraad die bij de variant met een transitocentrum bij de producent ligt, terwijl bij de variant met het nationaal distributiecentrum de voorraad in het centrum ligt. Een andere variant is de directe en filiaaldistributie; hierbij worden de goederen direct getransporteerd naar de afnemer. De laatste variant is met een internationaal distributiecentrum. Bij een internationaal distributiecentrum worden klanten uit verschillende landen vanuit \u00e9\u00e9n distributiecentrum beleverd.\nDeelsystemen.\nTransport.\nTransport is de schakel tussen een onderneming en haar inkoop- en verkoopmarkten, of tussen een verlader, die het transport aanbiedt en een vervoerder, die het transport uitvoert. Grondstoffen waar een onderneming producten van maakt, moeten naar de fabriek en geproduceerde producten moeten naar de klant. Het transport kan op een vijftal manieren, ook wel modaliteiten genoemd: over de weg, per spoor, per schip, door de lucht of door een pijpleiding.\nIedere modaliteit heeft bepaalde voor- en nadelen en een onderneming maakt de afweging welke modaliteit voor haar product het meest geschikt is. De keuze van een bepaalde modaliteit, hangt onder andere af van de karakteristieken van het te vervoeren product. Karakteristieken kunnen zijn: waardedichtheid van een product, verpakkingsdichtheid, verschijningsvorm (fysieke toestand van een product: vast, vloeibaar, gas), volume/gewichtsverhouding en bederfelijkheid. Naast productkarakteristieken spelen ook andere factoren mee zoals de afleverlocatie, de afstand en de snelheid. Middels een transportmanagementsysteem kunnen bedrijven bepalen wat de optimale modaliteit en route is om goederen te distribueren.\nVia de weg.\nIn bijna alle transportketens is het vervoer over de weg noodzakelijk, omdat de meeste alternatieve modaliteiten niet bij de eindbestemming van de goederen kunnen komen. Omdat de kosten voor het vervoeren van goederen over de weg relatief duur zijn, is het voor bedrijven soms gunstiger om een andere modaliteit te kiezen of een mix van modaliteiten te kiezen. Het vervoeren over de weg wordt echter toch vaak gekozen, omdat deze vorm het meest flexibel is (t.o.v. andere modaliteiten). De vertrek- en aankomsttijden kunnen vrij bepaald worden, er zijn veel mogelijke transportbedrijven om tussen te kiezen en het is op korte termijn te regelen. Bij de andere transportvormen is de planning langer van ter voren noodzakelijk. Daarnaast is de snelheid met 40\u201370 km/uur zonder lossen of laden gemiddeld relatief hoog. Wel heeft deze modaliteit veel te maken met files op het wegennet, wat de betrouwbaarheid vermindert. In het binnenland is het gebruik van transport via de weg veelvoorkomend, maar toch komen er steeds meer beperkingen wat betreft het wegtransport zoals het invoeren van venstertijden en milieuzones in steden. \nDoor de lucht.\nHet vervoer via de lucht is duur door de hoge kosten van een vliegtuig, het beperkte laadvermogen en de beperkingen met betrekking tot de aanwezigheid van luchthavens. Daartegenover is het vliegtuig de snelste modaliteit, hoewel de afhandeling op de terminals wel veel tijd kost. Vanwege de snelheid wordt het veel gebruikt voor goederen met een hoge waarde, zoals diamanten. De korte duur van het transport zorgt ervoor dat de verzekering over de waardevolle goederen niet lang hoeft door te lopen, wat kosten scheelt. Verder wordt het vliegtuig ook gebruikt voor goederen die kunnen bederven of vergaan en die over een lange afstand moeten worden vervoerd, een voorbeeld hiervan zijn bloemen.\nPer spoor.\nDe kosten voor het vervoer per spoor is ongeveer gelijk aan het vervoer per de weg en soms ook met binnenvaart. De snelheid bedraagt 80\u2013100\u00a0km/uur zonder het lossen en laden. Het vervoer per spoor is geschikt voor zwaar transport en door de veiligheid ervan wordt het ook gebruikt voor gevaarlijke lading.\nOver water.\nHet vervoer over water is het goedkoopst en vooral over de zee in vergelijking met de binnenvaart is het transport goedkoop. De globale snelheid van het vervoer per binnenvaartschip is 6\u201312\u00a0km/uur stroomopwaarts en 16\u201320\u00a0km/uur stroomafwaarts. De bruikbaarheid van een schip is het grootst van alle modaliteiten: een schip kan vrijwel alle soorten goederen in verschillende vormen en afmetingen vervoeren. Daarnaast zijn schepen vrijwel altijd gespecialiseerd in het vervoeren van een type product, zoals containers per containerschip, olie per olietanker, erts per bulkcarrier en auto's en vrachtwagens per roll-on-roll-offschip.\nMultimodaal.\nAls goederen door \u00e9\u00e9n vervoermiddel getransporteerd wordt van producent naar klant, wordt dat ook wel unimodaal transport genoemd. Als er meerdere vervoermiddelen gebruikt worden, dan wordt dat multimodaal transport genoemd. Het meeste vervoer wordt multimodaal uitgevoerd en soms is dat zelfs noodzakelijk, bijvoorbeeld bij een zeeschip dat een haven aandoet, waarvan de goederen verder naar het achterland getransporteerd moeten worden. Andere mogelijke redenen voor het gebruik van multimodaal transport zijn kostenbesparingen, tijdsbesparingen, serviceverbetering of bepalingen van de overheid, als rijverboden of belastingmaatregelen.\nTechnieken.\nVoorraad.\nVoorraad is product dat stil ligt en het kan meerdere functies hebben. Zo kan voorraad een strategisch doel hebben, bijvoorbeeld olie die bewaard wordt in de Rotterdamse haven, om het later te gebruiken in het geval dat olie, door politieke ongeregeldheden, tijdelijk schaars wordt. Speculatieve voorraad wordt aangelegd indien een onderneming verwacht dat bijvoorbeeld de prijs van een grondstof als ijzererts tijdelijk erg zal stijgen. Om te voorkomen dat de onderneming tegen een hoge prijs de ijzererts moet inkopen heeft het een voorraad aangelegd tegen het normale bedrag. Buffervoorraad ontstaat als de aanvoer niet gelijk is aan de afvoer en goederen moeten wachten tot zij verder bewerkt kunnen worden. Het belang van voorraden voor de financi\u00eble positie van een onderneming wordt vaak onderschat. Deze focus wordt steeds belangrijker. Er wordt inmiddels ook wel gesteld dat voorraad een toekomstige debiteur is. Voorraad moet vroeg of laat namelijk omgezet worden in een levering aan een klant die bereid is er voor te betalen. \nIn financieel opzicht is voorraad ook een onderdeel van het Du Pont Schema. Dat valt dan onder het kopje activa. Met het Du Pont schema kunnen financi\u00eble analyses gemaakt worden en het effect op het rendement van een onderneming worden weergegeven. Aan de hand van deze analyses kunnen logistieke maatregelen genomen worden. Zo kan er door invoering van een slimmere inkoop minder voorraad aangehouden worden en dat levert weer een hoger rendement op.\nAspecten.\nEr zijn veel aspecten bij logistiek, in handel en industrie gaat het bij logistiek onder meer om:\nOntwikkelingen.\nLogistiek speelt op de volgende veranderingen in:"}
{"id": "5802", "revid": "264532", "url": "https://nl.wikipedia.org/wiki?curid=5802", "title": "Bernard Montgomery", "text": "Bernard Law Montgomery, vanaf 1946 burggraaf Montgomery of Alamein, (Kennington (Groot-Londen), 17 november 1887 \u2013 Alton (Hampshire), 24 maart 1976) was een Britse generaal en veldmaarschalk.\nJeugdjaren.\nMontgomery werd geboren in een gezin van negen kinderen. Zijn vader, geboren in Donegal, was een Iers dominee. In 1889 werd zijn vader bisschop van Tasmani\u00eb, waardoor het gezin moest verhuizen.\nIn 1901 kreeg zijn vader werk aangeboden in Londen, waardoor het gezin terugkeerde naar Montgomery's geboorteplaats. Hij volgde een opleiding op de Koninklijke Militaire Academie Sandhurst. In 1908 trad hij toe tot het eerste bataljon van de \"Royal Warwickshire Fusiliers\". Hier was hij in dienst tot 1913 in Brits-Indi\u00eb.\nEerste Wereldoorlog.\nDe Eerste Wereldoorlog begon in augustus 1914. In deze maand werd Monty (zoals iedereen hem noemde) met zijn regiment naar Frankrijk gestuurd waar hij deelnam aan de Slag bij Bergen in het Belgische Henegouwen. Tijdens deze gevechten sneuvelde de helft van zijn bataljon. Op 13 oktober 1914 werd Monty tijdens een tegenaanval in Meteren ernstig verwond door een kogel van een Duitse scherpschutter. Iedereen verwachtte dat hij zou sterven, maar Monty overleefde. Hij werd onderscheiden met het Orde van Voorname Dienst (DSO) voor zijn uitstekend leiderschap.\nBegin 1916 keerde hij terug naar het westelijk front en werd hij stafofficier tijdens de Slag aan de Somme in 1916, de Slag om Arras en de Slag om Passendale in 1917. Tijdens deze periode kwam hij onder het gezag van generaal Herbert Plumer, waar hij de training van het Negende Korps op zich nam. Hij bereidde de soldaten zodanig voor dat zij uitmuntend hun taak uitvoerden en de doelstellingen bereikten met een minimum aan slachtoffers.\nOp het einde van de oorlog was Monty opgeklommen tot generale stafofficier en kreeg hij tijdelijk de rang van luitenant-kolonel in de Britse 47e Divisie.\nDe tussenjaren.\nNa de oorlog diende Monty in het Britse Rijnleger en schreef hij zijn ervaringen op in een serie van trainingshandleidingen en pamfletten.\nEind 1920 werd hij brigademajoor bij de 17e Infanteriedivisie. Deze divisie was gelegerd in County Cork tijdens de Ierse Onafhankelijkheidsoorlog. Hier viel hij op door de grote correctheid die hij in de strijd gebruikte, dit in tegenstelling tot zijn voorgangers die er niet voor terugdeinsden minder conventionele middelen te gebruiken. Naarmate het conflict vorderde, werd het Monty duidelijk dat het conflict niet gewonnen kon worden en dat alleen een Engelse terugtrekking voor vrede kon zorgen.\nIn mei 1923 werd Montgomery bij de \"Territoriale 49e Divisie\" gestationeerd. Hij keerde terug naar het \"1e Royal Warwickshire Regiment\" in 1925 als compagniescommandant. In januari 1926 werd hij, nadat hij promoveerde tot majoor in 1925, benoemd tot plaatsvervangend adjunct-adjudant-generaal bij het \"Staff College, Camberley\" in de tijdelijke rang van luitenant-kolonel, een positie die hij tot januari 1929 bekleedde waarna hij zelf de rang van luitenant-kolonel behaalde.\nIn 1927 ontmoette hij Elizabeth Carver, een weduwe met wie hij ook trouwde. Hun eerste zoon werd geboren in augustus 1928.\nIn 1931 werd hij luitenant-kolonel bij het eerste bataljon van het Royal Warwickshire Regiment en werd hij achtereenvolgens naar Palestina, Egypte en Brits-Indi\u00eb gestuurd. Hij werd gepromoveerd tot kolonel en diende vervolgens in het Brits-Indische leger in Quetta, dicht tegen de Afghaanse grens.\nDoor zijn arrogantie en stijfkoppige vorm van leiding geven kwam Monty vaak in botsing met zijn superieuren. Deze eigenschappen bleven hem later parten spelen.\nZijn vader stierf in 1932 en in de herfst van 1937 stierf ook zijn grote liefde, Elizabeth. Zijn vrouw had namelijk een infectie opgelopen door een insectenbeet tijdens een vakantie in Burnham-on-Sea. Dit verlies schokte Monty diep en na de begrafenis stortte hij zich volop op zijn werk.\nIn 1938 maakte hij met een groots opgezette oefening van een amfibische operatie indruk op zijn chef, generaal Archibald Wavell, waarna hij werd gepromoveerd tot generaal-majoor en hij het commando kreeg over de Britse achtste divisie in Palestina. Hier drukte hij een Arabische opstand de kop in, waarna hij in juli 1939 terugkeerde naar Groot-Brittanni\u00eb om er de derde Britse infanterie divisie te leiden.\nTweede Wereldoorlog.\nToen Duitsland op 1 september 1939 Polen binnenviel en hiermee de neutraliteit van dit land schond, verklaarde Groot-Brittanni\u00eb de oorlog aan Duitsland. Monty werd als aanvoerder van de derde divisie van het Britse Expeditieleger naar Frankrijk gestuurd. Tijdens de maanden waarin er tussen Duitsland en Groot-Brittanni\u00eb niets gebeurde, een periode die bekendstaat als de 'phoney war', legde Monty zich verder toe op het trainen van zijn troepen. Op 10 mei 1940 viel Duitsland de Lage Landen binnen en stond Monty oog in oog met de vijand, onder andere tijdens de Slag om Leuven. Helaas voor hem beschikte het Duitse leger over een nieuwe aanvalstactiek, de Blitzkrieg, waardoor het expeditieleger genoodzaakt werd zich westwaarts terug te trekken en het vasteland te verlaten om totale vernietiging door de vijand te voorkomen. Dit resulteerde in Operatie Dynamo, de evacuatie van 330.000 Britse en Franse militairen van Duinkerke naar Groot-Brittanni\u00eb. Monty was woedend over de gang van zaken en zwoer terug te zullen keren om de Duitsers te verslaan.\nIn 1942 kreeg hij opnieuw de kans de Duitsers te bestrijden, ditmaal in Noord-Afrika waar hij veldcommandant werd van het Britse Achtste Leger. Hij vormde dit binnen de kortste keren om van een lusteloze strijdmacht, die tegen het Duitse Afrikakorps tot dan toe weinig anders dan nederlagen had geleden, tot een leger dat vol trots en moed de strijd aanbond. Het vooruitzicht van de landing van de Amerikanen in Marokko en Algerije (november 1942, Operatie Torch), gepaard met aanzienlijke materi\u00eble steun voor de Britten, hielp natuurlijk. Op 31 augustus 1942 begon de strijd om Alam Halfa waarbij de Duitse veldmaarschalk Erwin Rommel, samen met zijn Afrikakorps, probeerde om Monty's achtste leger te omsingelen. Dit mislukte en resulteerde uiteindelijk in een Duitse terugtocht. Op 23 oktober begon de Tweede Slag bij El Alamein. De slag eindigde na twaalf dagen. Ondanks 13.500 Britse doden en gewonden was het de eerste grote offensieve overwinning van de Britten op de Duitsers. Montgomery werd gepromoveerd tot generaal en werd bevorderd tot Ridder Commandeur in de Orde van het Bad. Vanaf dit moment werd het Duitse leger steeds verder teruggedreven en dit leidde in mei 1943 tot de vernietiging van het Duitse Afrikakorps. Zo kwam er een einde aan de Duitse en Italiaanse aanwezigheid in Noord-Afrika.\nNa de successen in Noord-Afrika werd door de geallieerden een nieuwe grote operatie voorbereid: de invasie van Sicili\u00eb. Deze kreeg de codenaam Husky en werd grotendeels door Monty voorbereid. Gedurende de invasie kreeg Monty het steeds vaker aan de stok met de Amerikaanse commandanten en dan vooral met generaal George Patton. Dit resulteerde uiteindelijk in een race naar Messina, de laatste te veroveren stad op Sicili\u00eb, die door generaal Patton gewonnen werd.\nHierop volgden de landingen op het Italiaanse vasteland. Deze verliepen moeizaam, maar leidden op 24 juli 1943 tot de val van de Italiaanse dictator Benito Mussolini.\nPlan 303.\nIn 1944 zette de Britse Security Service, bekend onder de naam MI5, M. E. Clifton James (1898/1963) in als dubbelganger van de grote generaal. Clifton James was tijdens gevechten in de Eerste Wereldoorlog aan de Somme gewond geraakt waardoor hij ongeschikt werd voor gevechtshandelingen in de strijd die nog zou volgen. De intentie van de opmerkelijke operatie was, om met de zogenaamde aanwezigheid van \u2018Montgomery\u2019 in Zuid-Europa en Afrika, Duitse waarnemers te laten geloven dat een ophanden zijnde invasie vanuit het zuiden plaats zou vinden en dat de geallieerden wilden penetreren in de \u2018zachte onderbuik\u2019 van het Duitse Rijk. In het bijzonder betrof het hier \u2018Plan 303\u2019, een plan voor de geallieerde landing in Zuid-Frankrijk.\nClifton James - van huis uit acteur - bereidde zich, in het diepste geheim, goed voor op zijn dubbelgangerrol, en moest het gebruik van alcohol en tabak tot zijn spijt achterwege laten omdat Montgomery geheelonthouder was. Om zijn rol te vervolmaken oefende hij langdurig op de perfecte imitatie van het stemgeluid van de generaal. Om echt succesvol te zijn was er echter meer nodig dan het nadoen van de uitdrukkingen van Montgomery met een baret op, en wat schmink. Clifton James schrijft daarover in zijn boek I was Monty\u2019s double (1954):\n\"[\u2026] I had followed Monty [\u2026] and I felt confident that I could imitate his voice, gestures and mannerisms, but his personality was quite a different matter. It was so unique and overpowering that I despaired of ever being him. It was one thing to ape the outside of a man, but quite another to acquire something of his fire and forcefulness. When he stopped and spoke to people they felt something which came from inside him. What would they feel if I stopped and spoke to them? Nothing at all. [\u2026] What I needed was a transfusion of morale [\u2026]\"\nOver zijn avonturen werd in 1958 een film gemaakt onder dezelfde naam als het boek, later werd de film ook uitgebracht op dvd. In de film is Clifton James te bewonderen in zijn dubbelrol; hij speelt zichzelf en moet voor de Duitsers doorgaan als Montgomery. De Zwolse auteur At Voorhorst beweert in zijn boek \"Dubbelgangers Ontmaskerd\" dat er zonder gebruik van DNA en vingerafdrukken toch uitspraken kunnen gedaan worden over de identiteit van personen. In het geval van Clifton James zou dat achteraf gemakkelijk blijken omdat Clifton James een vinger miste van zijn rechterhand, een gegeven dat zelfs voor mensen die Clifton James van nabij kenden niet altijd bekend was.\nNormandi\u00eb.\nOp 23 december 1943 werd Monty teruggeroepen naar Groot-Brittanni\u00eb om er mee te helpen aan het opstellen van de plannen rond Operatie Overlord, de invasie van Normandi\u00eb. Hij kreeg het bevel over de 21e legergroep waarmee hij op 6 juni 1944 de strijd begon.\nDe strijd in Normandi\u00eb liep niet zoals verwacht, waardoor Monty zich genoodzaakt zag om van zijn originele planning af te stappen en de Duitsers in verschillende los van elkaar staande offensieven te verslaan. De aanval was gestagneerd en de kritiek op Montgomery groeide. De Amerikaanse generaals noemden hem \"a bad general\" en drongen bij Eisenhower aan op zijn degradatie. Eisenhower deed dit niet omdat Monty een volksheld was in zijn geboorteland en Churchills oogappel. Na zware luchtbombardementen, waarbij onder andere 85 procent van de historische stad Caen werd vernietigd, kwam de doorbraak met de slag rond Falaise, waarin een groot deel van de Duitse troepen gevangen werd genomen via een tangbeweging (De zak van Falaise). Gedurende deze periode werd hij bevorderd tot veldmaarschalk.\nMarket Garden.\nIn september 1944 waren de geallieerde legers reeds gevorderd tot aan de grenzen van het Duitse rijk en iedereen verwachtte dat de oorlog voor het einde van het jaar voorbij zou zijn. Monty kwam met het plan via Nederland door te stoten naar het industri\u00eble hart van Duitsland, het Ruhrgebied. Konden ze dit veroveren dan zou Duitsland zonder middelen komen te zitten en zou het binnen de kortste keren in elkaar storten.\nHet plan kreeg de codenaam Operatie Market Garden en bestond erin met behulp van luchtlandingstroepen van de Belgische grens tot en met de Rijn bij Arnhem alle bruggen te veroveren om zo de weg vrij te maken voor de aanstormende grondtroepen. In tegenstelling tot de andere plannen van Monty die minutieus voorbereid werden, werd dit plan in enkele dagen opgesteld en voorbereid. Dit resulteerde uiteindelijk in een zeer risicovol plan waarbij de kleinste tegenslag kon ontaarden in een ramp. Aangezien de Duitsers na de Zak van Falaise voortdurend op de terugtocht waren geweest, was bijna iedereen in het geallieerde hoofdkwartier er zeker van dat het Duitse leger bijna verslagen was en enkel nog een genadeslag diende te krijgen.\nTegen alle waarschuwingen van het Nederlands verzet of zijn eigen staf in zette Monty zijn plan door. De tegenstand van de Duitsers in Nederland bleek echter veel sterker dan verwacht. Dit kwam vooral door de niet opgemerkte SS pantserdivisie die in de buurt van Arnhem gelegerd was. Hierdoor liepen de grondtroepen sterke vertraging op. De lichtbewapende parachutisten waren niet voorbereid op gevechten met tanks. Vanwege de vrees voor sterk luchtafweergeschut waren de troepen ver buiten Arnhem gedropt, voornamelijk op de Ginkelse heide bij Ede. E\u00e9n en ander resulteerde uiteindelijk in het feit dat de hoofdmacht van de geallieerden niet op tijd in Arnhem kon komen om daar de Eerste Britse luchtlandingsdivisie te ontzetten. Deze para's sneuvelden bijna allemaal. Operatie Market Garden mislukte als militaire operatie en in plaats van de oorlog te verkorten, werd de oorlog mogelijk verlengd omdat Monty ook al zijn pijlen op de Scheldemonding had kunnen richten na de bevrijding van de Antwerpse haven. Als gevolg hiervan zouden de geallieerden over een veel kortere bevoorradingslijn beschikt hebben, waardoor ze het offensief met meer middelen had kunnen voortzetten. Nu hadden de Duitsers zich stevig ingegraven in moeilijk te veroveren stellingen waardoor de zuivering van de Scheldemonding nog een zeer moeilijke taak werd. Na de slag om Arnhem gaf Montgomery ten onrechte de schuld aan de Poolse troepen wat hem zeer kwalijk werd genomen. Sommigen wijten Montgomery's haast aan zijn rivaliteit met de Amerikaanse generaal Patton.\nArdennenoffensief.\nToen de Duitsers op 16 december 1944 aan het Ardennenoffensief begonnen met als einddoel Antwerpen om zo de geallieerde legers in twee\u00ebn te splijten, werd de Amerikaanse Twaalfde Legergroep in de Ardennen al vlug overrompeld waardoor het Eerste Amerikaanse Leger aan de noordkant van de Duitse 'uitstulping' ge\u00efsoleerd raakte van de rest. Generaal Omar Bradley, die de Twaalfde Legergroep leidde, zat aan de zuidkant van de uitstulping waardoor het moeilijk werd om leiding te geven aan de Eerste Leger. Daarom besloot Eisenhower op 20 december 1944 dat het Amerikaanse Eerste en Negende leger onder commando van Montgomery dienden te worden gesteld omdat hij de dichtstbijzijnde commandant op het veld was. Dit zorgde voor discussies tussen Eisenhower en Bradley die er niets voor voelde dat een Amerikaans leger geleid zou worden door een Brit. Eisenhower gaf echter niet toe. Montgomery kon hierbij niet helemaal de indruk vermijden dat deze regeling hem een goed gevoel gaf.\nMontgomery herstelde de situatie en zorgde ervoor dat het Amerikaanse leger weer als een geheel vocht volgens een weldoordacht plan en het zich niet liet verleiden tot ge\u00efsoleerde aanvallen.\nOp 19 december begon de Amerikaanse generaal Patton vanuit het zuiden op te trekken om zo de uitstulping te omsingelen. Toen Patton tegen 1 januari 1945 bijna aansluiting met Montgomery's troepen in het noorden had gemaakt, wilde Eisenhower dat Monty een aanval lanceerde om zo contact te maken met Pattons troepen en de Duitsers te omsingelen. Monty lanceerde het offensief pas op 3 januari omdat hij vond dat zijn troepen op 1 januari nog niet klaar waren. Hierdoor kon het merendeel van de Duitsers vluchten, waardoor Monty zich de woede van de Amerikanen op de nek haalde.\nNa het Ardennenoffensief werd het eerste Amerikaanse leger weer onderdeel van de twaalfde Amerikaanse legergroep. Het negende leger bleef wel nog onder bevel van Monty tot aan de oversteek van de Rijn.\nSlotoffensief.\nMet de operaties Veritable en Grenade wist Monty zich een weg te banen tot aan de Rijn, het laatste natuurlijke obstakel tussen de geallieerden en het hart van het Duitse rijk. Op 24 maart 1945 lukte het Monty om bij Wesel de Rijn over te steken in de minutieus voorbereide Operatie Plunder, waarbij Wesel platgebombardeerd werd. Een gevolg hiervan was dat Monty's 21e Legergroep de Duitse Legergroep B in het Ruhrgebied kon omsingelen. Het plan was dat Monty de flank van het Amerikaanse leger zou beschermen bij de daaropvolgende doorstoot naar Berlijn, maar Eisenhower zag het gevaar van het communistische Rode Leger en besloot zo veel mogelijk terreinwinst te boeken en liet Berlijn aan de Sovjets. Monty kreeg opdracht door te stoten naar Hamburg en Rostock om er zo voor te zorgen dat de Sovjets niet tot in Denemarken zouden oprukken.\nOp 4 mei 1945, aan het einde van de Europese oorlog, accepteerde Montgomery op de L\u00fcneburger Heide de capitulatie van alle Duitse strijdkrachten in het westen. Drie dagen later capituleerde het volledige Duitse leger. Dit maakte een einde aan de Tweede Wereldoorlog in Europa.\nHij ontving veel onderscheidingen waaronder de Amerikaanse Army Distinguished Service Medal.\nStijl van oorlog voeren.\nMontgomery had een unieke stijl van oorlog voeren ontwikkeld waarmee hij de eigen verliezen probeerde te beperken en die bij de vijand te maximaliseren. Hij deed dit in Afrika, in Normandi\u00eb en later ook in de Ardennen. De meeste andere topgeneraals in het geallieerde leger onderschatten zijn capaciteiten en hadden veel kritiek op zijn strategie. Hij zou te langzaam werken, hij zou \"de oorlog willen winnen door terug te trekken\"... Hij kon dat sentiment zelf niet begrijpen. Montgomery probeerde steeds de vijand uit balans te brengen voor hij zelf tot de aanval zou overgaan, de zogezegde \"zachte methode\". Hij deed dit door de vijand te laten bewegen om zijn linies: versterken op een bepaalde plaats ten koste van een andere plaats (bijvoorbeeld de Zak van Falaise), om dan als de tijd gekomen was door te breken en de vijand te omsingelen.\nEen voorbeeld daarvan was in de Ardennen, waar hij Harmons korps aan het uiterste punt van de \"zak\" wilde klaarhouden om dan aan te vallen. Harmon mocht tot dat tijdstip niet in defensieve acties verwikkeld raken. Het heeft toen echter niet gewerkt omdat Harmon de volledige Duitse 2de pantserdivisie kon vernietigen en dat ook heeft gedaan.\nAl met al kan men stellen dat Montgomery uniek was in zijn denken. Waar de wereld in de ban was van de \"Blitzkrieg\" propageerde hij vooral balans. Waar de Amerikanen en Duitsers snel wilden handelen om de vijand te overdonderen, probeerde hij listig te zijn, ze in de val te lokken en dan pas te vernietigen.\nLatere leven.\nNa de Duitse capitulatie was Montgomery de bevelhebber van de Britse bezettingstroepen in Duitsland. In die hoedanigheid weigerde hij alle gratieverzoeken die ter dood veroordeelde nazileiders bij hem deden. Dit speelde allemaal tijdens het proces van Neurenberg. (1946)\nNadien werd Montgomery benoemd tot chef van de Imperial General Staff (CIGS), de hoogst bereikbare militaire rang in Groot-Brittanni\u00eb. Hij behield deze functie tot 1948, waarna hij al snel werd benoemd tot voorzitter van de permanente verdedigingsorganisatie van de West-Europese Unie. In 1951 kwam het voorzitterschap van de NAVO hiervoor in de plaats.\nMontgomery ging in 1958 met pensioen en publiceerde zijn memoires: \"The Memoirs Of Field-Marshal Montgomery\". In deze memoires uitte hij felle kritiek op generaal Eisenhower over de wijze waarop hij de landingen in Normandi\u00eb in 1944 had geleid. Het boek verscheen in 1961, en had als titel: \"The Path to Leadership\".\nOp 24 maart 1976 overleed Monty in zijn huis te Alton, Hampshire. Hij kreeg een staatsbegrafenis waarna hij te ruste werd gelegd op de nabijgelegen Holy Cross begraafplaats. Hij werd 88 jaar oud."}
{"id": "5803", "revid": "1345462", "url": "https://nl.wikipedia.org/wiki?curid=5803", "title": "Jaap Eden", "text": "Jacobus Johannes (Jaap) Eden (Groningen, 19 oktober 1873 \u2013 Haarlem, 2 februari 1925) was een Nederlands schaatser en wielrenner, die internationale successen vierde rond het begin van de 20e eeuw. Hoewel zijn grootste successen al meer dan 100 jaar geleden zijn, is de erkenning voor zijn uitzonderlijke prestaties nog steeds aanwezig. Zo zijn de jaarlijkse Nederlandse sportprijzen van Sporter van het Jaar naar hem vernoemd. Anno 2024 is hij nog steeds de enige die erin slaagde wereldkampioen te worden bij het schaatsen en bij het wielrennen.\nBiografie.\nEden werd geboren in de stad Groningen als zoon van Johannes Eden en Maria Baale. Zijn moeder overleed bij zijn geboorte en zijn vader had geen tijd om alleen voor hem te zorgen. Hij groeide daarom op bij zijn grootouders die in Santpoort hotel Velserend exploiteerden. Hij bracht in zijn jeugd al veel tijd door met sporten in en rond de Kennemerduinen, waar hij de basis legde voor zijn latere sportcarri\u00e8re. Korte tijd (rond 1890) speelde Jaap Eden voetbal bij HFC Haarlem.\nOp 15-jarige leeftijd werd hij ontdekt door schaatser Klaas Pander, die met hem ging trainen. In december 1890 won hij zijn eerste schaatswedstrijd op de korte baan, over een afstand van 160 meter. Een jaar later debuteerde hij op internationaal niveau. In 1893 behaalde hij op 19-jarige leeftijd zijn eerste wereldtitel.\nEen jaar daarop brak hij twee wereldrecords, waarvan dat op de vijf kilometer zeventien jaar zou blijven staan. Hij verpulverde een jaar later zijn eigen wereldrecord op de tien kilometer; hij bracht het van 19.12,4 op 17.56,0. In 1895 (Hamar) en 1896 (Sint-Petersburg) behaalde hij nogmaals de wereldtitel.\nHierna stapte hij over op de wielersport, niet in de laatste plaats omdat hij hier goed geld mee kon verdienen. Ook hier haalde hij grote successen: in 1894 werd hij wereldkampioen op de 10 km en een jaar later op de sprint. In 1896 reed hij als prof een wereldrecord op de 1000 meter met staande start. Hij werd geliefd bij het publiek, zowel door zijn prestaties als door zijn manier van optreden.\nHet succes steeg hem naar het hoofd en hij gaf zich steeds meer over aan de geneugten van het leven. Vooral in Parijs, in het hart van de wielersport, leidde hij een stormachtig leven. Eden verdiende zoveel \u2013 hij zou jaarlijks meer dan 40.000 gulden hebben verdiend, een fortuin in die tijd \u2013 dat hij een Amerikaans aanbod van 15.000 gulden voor een paar wedstrijdjes kon laten schieten.\nIn 1915 hing Eden zijn fiets aan de wilgen, nadat hij de laatste jaren steeds minder successen boekte. Hij probeerde een baantje te vinden maar was daarin niet erg doortastend. Trofee\u00ebn en medailles werden verkwanseld en hij probeerde met een paar vrienden een rijwielzaak in Rotterdam op te zetten, met weinig succes.\nJaap Eden stierf in Haarlem op 51-jarige leeftijd als een berooid en eenzaam man. Om zijn begrafenis te bekostigen moesten de nabestaanden zelfs zijn medailles en bekers verkopen. Enige jaren na zijn begrafenis werd, op initiatief van de sportjournalist Leo Lauer, een groot grafmonument voor Eden opgericht aan de centrale laan van de Algemene Begraafplaats Kleverlaan in Haarlem. Eden werd in dit graf herbegraven. Hij rust er met zijn echtgenote. Op het graf staat hij afgebeeld als sportheld.\nIn Amsterdam is de eerste 400 meter kunstijsbaan van Nederland naar hem vernoemd, later uitgebreid met de eerste overdekte ijshockeybaan. Het beeldje dat de sportman, sportvrouw, sportploeg en paralympische sporter van het jaar krijgen is ook naar Jaap Eden vernoemd. Ieder jaar om het marathonschaatseizoen te openen is de Jaap Eden Trofee ook vernoemd naar Jaap Eden.\nHerdenkingsmunt \"Jaap Eden Vijfje\".\nOp 24 januari 2019 werd bekendgemaakt dat de Koninklijke Nederlandse Munt in opdracht van het Ministerie van Financi\u00ebn een offici\u00eble herdenkingsmunt zou slaan ter ere van Jaap Eden: het \"Jaap Eden Vijfje\". De ceremoni\u00eble eerste slag is op 29 december 2019 door Kjeld Nuis verricht in ijsstadion Thialf, in aanwezigheid van zijn kleinzoon Jaap Eden Jr, muntontwerpster Wineke Gartz en olympisch schaatskampioene Yvonne van Gennip. Van de munt worden 60.000 stuks geslagen en ze zal in Nederland gelden als een wettig betaalmiddel ter waarde van 5 euro.\nSchaatsen.\nResultaten.\nResultaten van Jaap Eden bij internationale kampioenschappen.\nMedaillespiegel van Jaap Eden voor internationale kampioenschappen."}
{"id": "5804", "revid": "6224", "url": "https://nl.wikipedia.org/wiki?curid=5804", "title": "Montgomery", "text": ""}
{"id": "5805", "revid": "3", "url": "https://nl.wikipedia.org/wiki?curid=5805", "title": "Bernard L. Montgomery", "text": ""}
{"id": "5806", "revid": "210472", "url": "https://nl.wikipedia.org/wiki?curid=5806", "title": "Serek I", "text": ""}
{"id": "5807", "revid": "34450", "url": "https://nl.wikipedia.org/wiki?curid=5807", "title": "Fran\u00e7ois Mitterrand", "text": "Fran\u00e7ois Maurice Adrien Marie Mitterrand (Jarnac, 26 oktober 1916 \u2014 Parijs, 8 januari 1996) was een Frans politicus van de socialistische partij (Parti Socialiste). Hij werd in 1981 en 1988 tot president van de Franse Republiek gekozen en werd daarmee de vierde president van de Vijfde Republiek en de 21e president van de republiek Frankrijk. Zijn ambtsperiode eindigde op 17 mei 1995. Een jaar later overleed hij op 79-jarige leeftijd aan prostaatkanker.\nJeugd en Tweede Wereldoorlog.\nMitterrand groeide op als het vijfde van in totaal acht kinderen. Zijn vader, Joseph Gilbert F\u00e9lix, werkte tot 1919 bij de Franse spoorwegen; zijn laatste post was die stationschef van Angoul\u00eame. Daarna nam hij de familiezaak over en werd azijnfabrikant in Jarnac. Zijn moeder was Marie Gabrielle Yvonne Lorrain, een verre nicht van paus Johannes XXIII en erg gelovig. In het gezin was veel aandacht voor cultuur. Mitterrand bezocht de kloosterschool \"Coll\u00e8ge Saint Paul\" te Angoul\u00eame en haalde daar zijn middelbareschooldiploma (baccalaur\u00e9at) in 1934. Vervolgens studeerde hij tot 1937 in Parijs aan de \u00c9cole Libre des Sciences Politiques.\nMitterrand was gedurende \u00e9\u00e9n jaar lid van de \"Volontaires nationaux\" (nationale vrijwilligers), een organisatie die gelieerd was aan de ultrarechtse liga Croix de Feu van Fran\u00e7ois de la Rocque. Deze liga had net deelgenomen aan de rellen op 6 februari 1934 die tot de val van het tweede \"Cartel des Gauches\" (Linkse Coalitie) leidden. In tegenstelling tot wat wel beweerd wordt, is Mitterrand nooit lid geworden van de Parti Social Fran\u00e7ais (PSF) die \u2013 als opvolger van de \"Croix de Feu\" \u2013 beschouwd kan worden als de eerste Franse massabeweging van de politieke rechtervleugel. Hij schreef echter wel nieuwsartikelen in de dicht tegen de PSF staande krant \"L'Echo de Paris\". Hij nam deel aan rechtse demonstraties, zoals de xenofobische demonstraties tegen de \"m\u00e9t\u00e8que invasion\" (de immigratie van buitenlanders uit het Middellandse Zeegebied). Mitterrand had verder enig persoonlijk contact met leden van de \"Cagoule\", een ultrarechtse terroristische groepering in de jaren dertig.\nToen zijn betrokkenheid bij de nationalistische beweging in de jaren negentig bekend werd, weet Mitterrand die aan de invloed van zijn ouderlijk huis en het milieu waarin hij was opgegroeid.\nVan 1937 tot 1939 vervulde Mitterrand vervolgens zijn militaire dienstplicht bij de koloniale troepen. Hij liet de nationaal-royalistische beweging van Action Fran\u00e7aise achter zich en werd in 1938 de beste vriend van Georges Dayan, een joodse socialist. Na afloop van zijn rechtenstudie, werd hij in september 1939 opgeroepen en als sergeant in de Maginotlinie ingekwartierd in de buurt van Montm\u00e9dy. Hij verloofde zich in mei 1940 met Marie-Louise Terrasse (de toekomstige televisiepresentatrice Catherine Langeais), die hij op 28 januari 1938 voor het eerst had ontmoet. Zij zou de verloving op 15 januari 1942 verbreken.\nTijdens de Tweede Wereldoorlog werd Mitterrand op 14 mei 1940 door een granaatsplinter in zijn borst getroffen en raakte vervolgens in Duitse krijgsgevangenschap. Hij werd ge\u00efnterneerd in Stammlager IX A (tegenwoordig: Trutzhain) en in Stammlager IX C in Rudolstadt-Schaala. Daar werkte hij als dwangarbeider bij de aanleg van wegen en in de akkerbouw. Zijn politieke overtuigingen werden be\u00efnvloed door de ontmoeting met de andere krijgsgevangen en hun verschillende sociale achtergronden.\nBij zijn zesde poging in 18 maanden, ontsnapte Mitterrand uit het Duitse krijgsgevangenschap waarna hij in december 1941 huiswaarts keerde naar het niet-bezette deel van Frankrijk \u2013 Vichy-Frankrijk. Hier werkte hij als middelbaar ambtenaar voor het Vichy-regime in de dienst die zich bezighield met de opvang van krijgsgevangenen. Voor zijn verdiensten ontving hij op 16 augustus 1943 de Orde van de Francisque.\nIn november 1942 werd het tot dan toe niet-bezette gedeelte van Frankrijk door de Duitsers bezet. In januari 1943 verliet Mitterrand Vichy, nadat hem ontslag uit de dienst was verleend. Toen de nederlaag van de Duitsers zich begon af te tekenen, begon Mitterrand met de oprichting van een verzetsgroep, die voornamelijk werd samengesteld uit ex-krijgsgevangenen, de \"Rassemblement national des prisonniers de guerre\" (RNPG). In november 1943 hield de Gestapo een razzia in een flat in Vichy. Zij hoopten daar de verzetsstrijder \"Fran\u00e7ois Morland\" aan te treffen. (\"Morland\" was Mitterrands schuilnaam \u2013 afgeleid van de naam van het Parijse metrostation Sully - Morland.) Mitterrand was op dat moment echter in Parijs. Hij werd door vrienden gewaarschuwd en slaagde erin naar Londen te ontsnappen.\nVan daaruit ging hij naar Algiers, waar hij Charles de Gaulle ontmoette, de leider van de Vrije Fransen. De beide mannen konden niet goed met elkaar overweg; Mitterrand weigerde zijn groep samen te voegen met andere verzetsbewegingen, als een ander daarover de leiding zou krijgen. Mitterrand keerde later terug naar Frankrijk en trouwde eind 1944 met Danielle Gouze. In Parijs werden de drie uit voormalige krijgsgevangenen bestaande verzetsbewegingen, (communisten, gaullisten en RNPG) uiteindelijk onder leiding van Mitterrand samengevoegd tot de \"Mouvement national des prisonniers de guerre et d\u00e9port\u00e9s\" (MNPGD).\nToen De Gaulle na de bevrijding Parijs binnenkwam, werd hij voorgesteld aan diverse mensen die deel zouden gaan uitmaken van de voorlopige regering. Onder hen bevond zich Fran\u00e7ois Mitterrand, als secretaris-generaal van de krijgsgevangenen.\nVroege carri\u00e8re.\nTussen 1946 en 1958 bekleedde Mitterrand tal van openbare functies in de Vierde Republiek. In 1953 werd hij gekozen tot \"Conseiller G\u00e9n\u00e9ral\" van het kanton Montsauche-les-Settons in het Morvangebergte; de raad, waarvan hij later voorzitter werd, zetelde in het departement Ni\u00e8vre. Van 1954 tot 1955 volgde een episode als minister van Binnenlandse Zaken in het kabinet van Pierre Mend\u00e8s France. In 1959 werd hij gekozen tot burgemeester van Ch\u00e2teau-Chinon in Ni\u00e8vre. Van 1959 tot 1962 was hij tevens senator voor het departement Ni\u00e8vre. In 1962 kwam hij terug in zijn oude functie als afgevaardigde van die streek, wat hij tot in 1981 bleef.\nKandidaat-president.\nIn 1965 streed Mitterrand als voornaamste linkse tegenkandidaat van generaal De Gaulle om het Franse presidentschap, maar hij verloor in de tweede ronde. De Gaulle bleef dus aan de macht en Mitterrand verdween tijdelijk van het landelijke politieke toneel. In 1969 steunde hij na het aftreden van De Gaulle de kandidatuur van centrumpoliticus Alain Poher, die overigens verloor van de gaullist Georges Pompidou. In 1971 kwam hij echter terug als secretaris van de door hem opgerichte Parti Socialiste, een fusie van de SFIO met zijn eigen Radicalen en wat kleinere groeperingen. Tijdens het Congres van \u00c9pinay, wist hij de meerderheid van de partij achter zich te krijgen.\nNa het overlijden van Pompidou (2 april 1974) deed Mitterrand in 1974 opnieuw een gooi naar het presidentschap. Deze keer nam hij het als voornaamste linkse kandidaat op basis van een 'programme commun' met de communisten op tegen de liberaal Val\u00e9ry Giscard d'Estaing; hij verloor wederom in de tweede ronde, nu met een minimaal verschil.\nPresidentschap.\nIn 1981 wist hij ten slotte de zittende president, Giscard d'Estaing, te verslaan aan het einde van diens ambtstermijn van zeven jaar. Mitterrand benoemde Pierre Mauroy tot zijn minister-president. Voor het eerst kwamen in een groot West-Europees land ook communisten in de regering. Dat was voor wat betreft West-Europa alleen in IJsland al eens gelukt.\nEen ambitieus programma werd begonnen waarin de sociale zekerheid werd uitgebreid en de doodstraf werd afgeschaft. Het cultureel klimaat werd veel vrijer. Zo werd het toegestaan om commerci\u00eble tv-stations op te richten. Verslechterende economische omstandigheden dwongen Mitterrand echter al in 1984 tot een grootscheeps bezuinigingsprogramma, en hij verving Mauroy door de econoom Laurent Fabius. Diens versoberingsbeleid ging ten koste van de populariteit van de Socialistische Partij. Ook de affaire rondom de Rainbow Warrior bracht veel schade. De parlementsverkiezingen van 1986 werden verloren, en de vijfde republiek maakte kennis met de \"cohabitation\", de gedwongen samenwerking tussen links en rechts. De linkse president Mitterrand moest zijn termijn volmaken met de gaullist Jacques Chirac als premier. De samenwerking tussen het duo loopt stroef en er is weinig onderling vertrouwen. Mitterrand wist zich echter staande te houden en verwierf aanzienlijke persoonlijke populariteit, terwijl Jacques Chirac het vuile werk opknapte.\nIn 1988 stonden president en premier tegenover elkaar in de presidentsverkiezingen. De populariteit van Chirac was na twee jaar regeren gekelderd, en \"oompje\" Mitterrand kreeg van de kiezers een nieuw mandaat van zeven jaar. Terstond schreef hij parlementsverkiezingen uit, waarbij de socialisten de meerderheid herwonnen. Premier werd Michel Rocard. Vanaf 1990 begonnen de problemen zich echter op te stapelen voor de Socialistische Partij. Op het congres van Rennes (1990) vochten diverse partijstromingen elkaar de tent uit en diverse kopstukken raakten in schandalen verwikkeld. Om populariteit terug te winnen werd Rocard in 1991 ontslagen en vervangen door \u00c9dith Cresson. Haar onhandige uitspraken en economische tegenwind brachten de partij echter alleen nog maar verder in de problemen. Na desastreuze lokale verkiezingen werd Cresson vervangen door Pierre B\u00e9r\u00e9govoy. Die kon echter niet voorkomen dat de partij in 1993 een vernietigende nederlaag leed bij de parlementsverkiezingen. In de laatste twee jaar van zijn presidentschap moet hij weer een cohabitation aangaan met \u00c9douard Balladur, al verloopt deze soepeler dan die met Chirac. In de laatste twee jaar speelt zijn tanende gezondheid steeds meer parten. Succesvol is Mitterrand wel in het buitenlandbeleid met het engagement van de Franse strijdkrachten in de Perzische Golfoorlog en de ondertekening van het Verdrag van Maastricht. Dit verdrag wordt in 1992 door de Fransen bij referendum goedgekeurd.\nTijdens zijn presidentschap startte Mitterrand een groot investeringsprogramma op, officieel de \"Grandes op\u00e9rations d'architecture et d'urbanisme\" genoemd, veelal aangeduid als de \"Grands travaux\" waarmee de Franse staat 15,7 miljard Franse frank investeert in de bouw van verschillende moderne monumenten en sites, waaronder het Mus\u00e9e d'Orsay (een idee van Val\u00e9ry Giscard d'Estaing), Les Deux Plateaux, het Parc de la Villette, met de Cit\u00e9 de la Musique, de Grande Arche, de uitbreiding met onder meer de piramide van het Louvre, het Institut du monde arabe, de Op\u00e9ra Bastille, een nieuw gebouw voor het Minist\u00e8re de l'\u00c9conomie et des Finances en de nieuwbouw van de Biblioth\u00e8que nationale de France, later Site Fran\u00e7ois Mitterrand genoemd, in Parijs en elders in Frankrijk onder meer het Centre culturel Tjibaou in Nieuw-Caledoni\u00eb, het nieuwe Mus\u00e9e d'Art moderne et contemporain in Straatsburg en de Cit\u00e9 internationale de la bande dessin\u00e9e et de l'image in Angoul\u00eame.\nMitterrand was ook de president die opdracht gaf tot de aanslag op de Rainbow Warrior van Greenpeace op 10 juli 1985, waarbij de Nederlandse fotograaf Fernando Pereira om het leven kwam. Mitterrand veroordeelde de aanslag maar in juli 2005 kwam aan het licht dat hij persoonlijk toestemming had gegeven.\nOverlijden.\nVoor de verkiezingen van mei 1995 kon Mitterrand, die twee volle ambtstermijnen had volbracht, zich niet meer opnieuw verkiesbaar stellen. Jacques Chirac en Lionel Jospin voerden de strijd om het presidentschap, waarbij de eerste won.\nMitterrand stierf op 79-jarige leeftijd in Parijs, na een lang ziekteproces dat was begonnen toen in 1981 prostaatkanker bij hem was vastgesteld. De eerste tien jaar van zijn presidentschap hield hij zijn ziekte verborgen. Lang was de ziekte met medicijnen stabiel kunnen blijven. Rapportages over de gezondheid van het staatshoofd liet hij vervalsen. Pas in 1992, toen de ziekte erger werd en operaties onontkoombaar, werd bekend dat de president ernstig ziek was. Hij werd begraven in het familiegraf in Jarnac in Charente.\nBeleid.\nTijdens zijn bewind moest hij door enkele zure appels bijten zoals de devaluatie van de Franse frank en de cohabitation.\nMitterrand was een groot voorstander van de Europese Unie en was samen met Helmut Kohl een van de grote Eurotrekkers van zijn generatie. Tijdens zijn laatste ambtstermijn ging het zelfs zover dat er tussen premier en president een soort scheiding van de taken ontstond waarbij Mitterrand zich niet meer bezighield met de binnenlandse politiek en de premier zich zonder veel tegenstand achter Mitterrands Europees beleid schaarde.\nIn tegenstelling met wat, onder meer in de Verenigde Staten, werd gevreesd, toonde Mitterrand zich een trouwe bondgenoot binnen de Atlantische organisatie. Dit kwam tot uiting bij de eerste oorlog tegen Irak, waar hij volledige Franse medewerking verleende.\nWat de plaatsing van raketten in West-Europa betrof, gaf hij eveneens steun aan het westerse bondgenootschap. In een redevoering voor de Duitse Bundestag deed hij opmerken dat \"de manifestaties tegen de plaatsing in West-Europa plaatsvinden, terwijl de raketten opgesteld staan in Oost-Europa\".\n\"Et alors?\".\nEen van Mitterrands beroemdste uitspraken houdt geen verband met de politiek. Toen in 1994 het blad \"Paris Match\" het bestaan van een buitenechtelijke dochter aan het licht bracht, reageerde Mitterrand laconiek met de woorden \"et alors?\" (\"nou, en?\"). Dit kon hij doen omdat in de Franse politiek priv\u00e9 en publiek in het algemeen goed gescheiden worden. Het is in Frankrijk algemeen bekend dat publieke figuren er allerlei relaties op nahouden, zonder dat dit hun publieke functioneren ernstig belemmert. De presidenten zijn daarop beslist geen uitzondering geweest.\nToch waren de tweede familie en de dochter uit deze relatie een problematische zaak. De president heeft veel moeite gedaan om, zolang hij politiek actief was, dit facet van zijn priv\u00e9leven uit de pers te houden en de Franse geheime diensten hebben daarbij een grote en controversi\u00eble rol gespeeld.\nEerbetoon.\nNa zijn overlijden werd op diverse wijze hulde gebracht aan de gewezen president. Bibliotheken werden naar hem genoemd en standbeelden en bustes die hem voorstellen werden in diverse steden onthuld. In 1998 werd een bronzen standbeeld onthuld te Rijsel bij de esplanade die naar Mitterrand vernoemd werd. In september 2020 waren 662 plaatsen naar hem genoemd (pleinen, straten enz.)"}
{"id": "5810", "revid": "510832", "url": "https://nl.wikipedia.org/wiki?curid=5810", "title": "The Scorpion King", "text": "The Scorpion King is een Amerikaanse avonturenfilm uit 2002 met de WWE-ster The Rock in de hoofdrol. De film is ontstaan uit \"The Mummy Returns\", waarin The Rock ook al de rol van \"The Scorpion King\" vertolkte.\nVerhaal.\nDe film speelt zich af in het Oude Egypte en Kana\u00e4n, 5000 jaar in het verleden. Memnon, de slechte heerser over de beruchte stad Gomorra, is vastberaden om alle nomaden uit te roeien. De overgebleven stammen, normaal tegenstanders van elkaar, moeten nu samen zien te werken. Ze huren een ervaren moordenaar in, Mathayus, om het vijandige kamp te infiltreren en de slechte heerser uit te schakelen.\nMathayus is zelf de laatste Akkadische huurmoordenaar. Zijn eerste taak is het doden van Memnons tovenares Cassandra, wier krachten Memnon een groot voordeel geven ten opzichte van zijn tegenstanders. De aanslag wordt onderbroken wanneer Mathayus getuige is van de dood van zijn broer. Hij wordt zelf gevangen door Memnons soldaten, maar Cassandra adviseert Memnon Mathayus niet te doden daar de goden hem gunstig gezind zijn en hem doden ongeluk zal brengen. Mathayus wordt achtergelaten in de woestijn, te midden van een groep vuurmieren. Hij kan ontsnappen dankzij de paardendief Arpid.\nMathayus dringt het paleis van Memnon binnen en ontvoert Cassandra. Hij neemt haar mee naar de Vallei van de Doden. Al snel blijkt dat Cassandra niet langer aan Memnons kant wil staan, daar hij haar al sinds ze een kind is vasthoudt. Een paar soldaten van Memnon, geleid door Thorak, arriveren even later in de vallei op zoek naar Cassandra. Mathayus verslaat hen, maar wordt door Thorak verwond met een pijl die gedoopt is in schorpioengif. Cassandra geneest hem, wat Mathayus zijn bijnaam Scorpion King oplevert.\nMathayus, Arpid en Cassandra bezoeken Philos, de oude hofmagi\u00ebr van Memnon, die in de woestijn werkt aan een explosief poeder. Hij sluit zich bij hen aan. Vervolgens bezoeken ze Balthazar, de leider van Memnons vijanden. De twee spannen samen. De volgende dag barst een grote veldslag los tussen de legers van Balthazar en Memnon. Mathayus wordt door nog een giftige pijl geraakt, maar geneest direct. Hij gebruikt vervolgens dezelfde pijl om Memnon te doden. Memnons leger wordt verslagen en Mathayus wordt tot koning gekroond.\nAchtergrond.\nTitel.\nDe naam verwijst naar een tweetal koningen uit de predynastische tijd in Egypte. Zij schreven beiden hun naam met de hi\u00ebroglief voor schorpioen, Serek.\nOntvangst.\nDe reacties op de film waren gemengd. De film scoort een 40% op Rotten Tomatoes. Metacritic gaf de film een score van 45 punten op een schaal van 100.\nFilmmuziek.\nDe muziek van deze film is geschreven door de Amerikaanse rockband Godsmack. Het nummer heet \"I stand alone\".\nDe film bevat de volgende nummers:\nVervolg.\nIn 2008 werd de vervolgfilm \"\" uitgebracht."}
{"id": "5811", "revid": "207191", "url": "https://nl.wikipedia.org/wiki?curid=5811", "title": "Geschiedenis van de televisie", "text": ""}
{"id": "5812", "revid": "68087112", "url": "https://nl.wikipedia.org/wiki?curid=5812", "title": "Idols", "text": "Idols was een talentenjachtprogramma op televisie van de Nederlandse commerci\u00eble zender RTL 4, dat in het najaar 2002 van start ging en werd uitgezonden tot in 2008. In 2016 en 2017 maakte \"Idols\" een comeback op de zender RTL 5.\nDit programma is een Nederlandse versie van het Britse programma \"Pop Idol\". In het programma wordt gezocht naar nieuw zangtalent. Het was tussen 2002 (\"Soundmixshow\") en 2010 (\"The voice of Holland\") de best bekeken talentenjacht. \"X Factor\" en \"Popstars\" evenaarden hun voorloper niet. Binnen vijf afleveringen bereikte het programma twee miljoen kijkers per aflevering. Na het eerste seizoen werden er nog drie seizoenen uitgezonden. Daarna besloot RTL 4 meer te investeren in \"X Factor\".\n\"Idols\" meende het beste zangtalent van het land te kunnen ontdekken, waar het publiek op kon stemmen. Met behulp van televoting kan het publiek thuis bepalen wie er uiteindelijk met de titel \"idol\" naar huis gaat. Het publiek heeft tot op heden Jamai Loman, Boris Titulaer, Raffa\u00ebla Paton, Nikki Kerkhof, Nina den Hartog en Julia van Helvoirt (in chronologische volgorde) tot \"idol\" gekozen.\nDe kandidaten worden geselecteerd door een panel van juryleden die de performances van de finalisten bekritiseren. De vier oorspronkelijke juryleden waren talentscout en producer Henkjan Smits, songwriter en producer Eric van Tijn, zangeres en directrice van Stichting Buma Cultuur Jerney Kaagman en artiestenmanager Edwin Jansen. Na enkele seizoenen werden enkele plaatsen ingenomen door songwriter John Ewbank en zanger Gordon Heuckeroth. De serie werd door de seizoenen heen gepresenteerd door Tooske Breugem, Reinout Oerlemans, Chantal Janzen, Martijn Krabb\u00e9 en Wendy van Dijk. De eindregie lag in handen van Martijn Nieman en Jeroen van Zalk. Voor de studioregie tijdens de liveshows werd een beroep gedaan op Marc Pos.\nHet programma genereerde in 2002 flinke inkomsten voor de producenten, door sponsorcontracten, merchandising en doordat kijkers tegen betaling konden meestemmen per telefoon en sms. Het programma was vanaf het voorjaar van 2016 te zien bij RTL 5. Ruben Nicolai en Lieke van Lexmond presenteerden het programma. Martijn Krabb\u00e9, Eva Simons, Jamai Loman en Ronald Molendijk namen plaats in de jury. In januari 2018 maakte Loman bekend dat Idols niet meer terugkeerde voor een zevende seizoen.\nGeschiedenis.\n\"Idols\" is de Nederlandse versie van het populaire programma \"Pop Idol\" en \"American Idol\". \"Pop Idol\" is op zijn beurt weer ge\u00efnspireerd door \"Popstars\". Het idee van \"Popstars\" was dat voor een jury een aantal geselecteerde zangers en zangeressen auditie zouden doen, die, via een aantal andere elementen zoals televoting, uiteindelijk een groep zouden vormen. Toentertijd was televoting in opmars en werd al veelvuldig gebruikt bij het Eurovisiesongfestival. Simon Fuller besloot op het succes van \"Popstars\" door te gaan, maar dan niet dat er een groep zou worden gevormd, maar dat slechts \u00e9\u00e9n persoon als winnaar zou worden benoemd. Fuller bedacht op deze manier het idee van \"Pop Idol\". Het programma maakte zijn debuut in Engeland in 2001 en werd een groot succes.\nSimon Fuller wilde het programma meteen verkopen aan Amerika, maar er kwam geen respons op Fullers aanbod. Uiteindelijk kocht Rupert Murdoch, hoofd van Fox Entertainment Group, het format, omdat zijn dochter een groot fan was van de Britse versie. Zo werd American Idol geboren. American Idol debuteerde in de zomer van 2002 en werd de zomerhit van dat jaar.\nTooske Ragas (toen nog Breugem) was toentertijd getrouwd met een Amerikaan en woonde om die reden ook in Amerika. Ragas was een grote fan van de serie en nam contact op met enkele connecties in Nederland. Ragas zou het leuk vinden om een Nederlandse versie van het programma te maken. Binnen enkele telefoontjes werd dit al werkelijkheid. RTL 4 kocht het concept en was het vierde land dat met een eigen Idol-serie kwam.\nJury en presentatie.\nJuryleden.\nHet concept kent volgens het format vier juryleden. De vier originele juryleden waren Henkjan Smits, Eric van Tijn, Jerney Kaagman en Edwin Jansen. De gehele jury kwam ook terug voor een tweede seizoen, maar na het tweede seizoen besloot Jansen te vertrekken. Door het succes van \"Idols\" was hij inmiddels bekender dan een aantal van zijn eigen artiesten. Jansen besloot om deze reden te stoppen bij Idols. Ook zijn management keerde niet terug. De winnaars Jamai Loman en Boris Titulaer kregen Jansen als manager, maar vanaf seizoen drie was opeens TEG Bookings ingeschakeld als manager van de uiteindelijke winnaar. Opmerkelijk is dat vlak voor het derde seizoen enkele \"Idols\"-finalisten van de voorgaande seizoenen zouden klagen over AT Productions.\nNa twee seizoenen besloot RTL 4, op advies van de jury, om een seizoen niet met \"Idols\" te komen. Volgens de jury kreeg je meer en nieuw talent als je een seizoen wacht. Wanneer een jaar later de voorbereidingen voor het derde seizoen worden gedaan valt ook de jury uit elkaar. Jurylid Jansen vertrekt en Kaagman zou alleen willen meedoen als meer liveshows in het teken van \"Nederlandse muziek\" zal komen te staan. RTL 4 zou in eerste instantie een geheel nieuw jury bij elkaar zoeken, maar uiteindelijk besloten ze toch met de drie overgebleven juryleden verder te gaan. RTL 4 zou ingaan op de wens van Kaagman door niet alleen een \"Nederlandstalig\" thema in de liveshows te plaatsen, maar ook het thema \"Nederlands Product\". Het was dan ook de bedoeling dat er wekelijks een gastjurylid plaats zou nemen om de plek van Jansen op te vullen, maar dit is nooit gebeurd.\nNa het derde seizoen besloot RTL 4 wederom een pauze in te lassen voor \"Idols\". RTL 4 kwam ondertussen met het eerste seizoen van \"X Factor\", waar ook Smits deel uitmaakte van de jury. Kort na de finale van \"X Factor\" vertrok Smits naar SBS6 om zich daar verder te ontwikkelen als presentator. Smits zou daar gaan jureren in het eerste seizoen van So You Wanna Be a Popstar, maar dat ging niet door omdat hij dan contractbreuk zou ondergaan met RTL 4. Later dat jaar zat Smits wel in de jury van het tweede seizoen van So You Wanna Be a Popstar.\nNa het vertrek van Smits ging RTL 4 op zoek naar een vervanger voor Smits. Daarnaast gingen er een tijd geruchten dat ook Kaagman zou vertrekken. Kaagman zou namelijk nooit zijn benaderd voor een nieuw seizoen, al zou ze dat wel graag willen. Smits en Kaagman zouden worden vervangen door Marianne van Wijnkoop en Gordon Heuckeroth. Er gingen zelfs geruchten dat Smits Kaagman over had gehaald om plaats te nemen in de jury van So You Wanna Be a Popstar. Kort nadat Kaagman in de media had gezegd niet te zijn benaderd en de geruchten omtrent So You Wanna Be a Popstar, kwam vervolgens toch het bericht dat het inmiddels al rond was en dat Kaagman gewoon in de jury van het vierde seizoen zal zitten. Wel had Kaagman dezelfde eisen als het vorige seizoen, namelijk een \"Nederlandstalige\" thema en het \"Nederlands Product\" thema. Ook bleek achteraf dat Kaagman verantwoordelijk was voor het thema \"Musical\", waar de kandidaten vele Nederlandse versies van musicalsnummers zongen. Enkele dagen na de bevestiging van Kaagman kwam naar buiten dat de lege plek van Smits wordt opgevuld door Gordon Heuckeroth, maar ook door John Ewbank.\nTijdens het vierde seizoen maakte programmadirecteur Erland Galjaard door het recordaantal aanmeldingen en de kijkcijfers een vijfde seizoen niet uit te sluiten. Galjaard zou toen zelfs al in gesprek zijn geweest met de vier juryleden. Het vijfde seizoen zou niet eerder komen dan in het najaar van 2010, aangezien Galjaard eerst nog een tweede poging wou doen met \"X Factor\". Kort na de finale van het vierde seizoen maakte Heuckeroth bekend niet open te staan voor een vijfde seizoen. Echter nam Heuckeroth wel plaats in de vernieuwde \"X Factor\"-jury. Ook Angela Groothuizen zat in de vernieuwde jury van \"X Factor\" en tijdens een interview verklapte zij dat RTL 4 haar ook graag had willen hebben in de jury van \"Idols\". RTL 4 zou Groothuizen namelijk meerdere keren hebben benaderd, maar is hier nooit op ingegaan. Groothuizen zei \"ja\" tegen \"X Factor\" omdat ze daar ook nog een rol als coach had. Ook wilde Kaagman niet plaatsnemen in de jury van het vijfde seizoen. Een vijfde seizoen kwam er echter niet. In het najaar van 2010 begon RTL 4 het vernieuwde concept \"The voice of Holland\" uit te zenden, dat het bij de kijkers gemiddeld beter deed dan \"Idols\" voorheen.\nIn 2015 komt naar buiten dat RTL 5 met het vijfde seizoen van Idols komt. De show zou zich helemaal aanpassen en anders zijn dan de voorgaande vier seizoenen. De show zou meer lijken op de Amerikaanse versie. Hoewel de vier originele juryleden allemaal positief waren over een nieuw seizoen hebben ze alle vier het aanbod afgeslagen om plek te nemen achter de jurydesk. Ewbank zou te druk zijn met zijn eigen musical en Gordon had het al te druk met Holland's Got Talent. Ook presentatoren Martijn Krabb\u00e9 en Wendy van Dijk werden benaderd voor het nieuwe seizoen, maar Van Dijk was te druk met andere werkzaamheden. Dit betekende voor Krabb\u00e9 dat hij niet werd gevraagd als presentator, maar als jurylid. Krabb\u00e9 nam de positie aan en werd de eerste jurylid van het nieuwe seizoen. Kort daarna werden ook producer en DJ Ronald Molendijk en internationaal zangeres Eva Simons toegevoegd. Het vierde en laatste jurylid zou Jamai Loman of Jim Bakkum worden: de nummers \u00e9\u00e9n en twee van het eerste seizoen. Uiteindelijk werd het winnaar Jamai Loman. In dezelfde bezetting begon in februari 2017 ook het zesde seizoen.\nPresentatie.\nDe eerste twee seizoenen werden gepresenteerd door Tooske Ragas en Reinout Oerlemans. Oerlemans presenteerde alleen de liveshows. Van 2005 tot 2007 presenteerde Ragas de Duitse versie: \"Deutschland sucht den Superstar\". Ragas bleef tegelijk ook in Nederland werken. Na haar vertrek naar de publieke omroep besloot ook Oerlemans te stoppen met de presentatie van \"Idols\". Het tweetal werd opgevolgd door Martijn Krabb\u00e9 en Chantal Janzen. Janzen werd een seizoen later vervangen door Wendy van Dijk, die daarvoor al het eerste seizoen van \"X Factor\" had gepresenteerd. Wanneer Idols in 2016 terugkeert, deze keer op RTL 5, ligt de presentatie in handen van Ruben Nicolai en Lieke van Lexmond. Krabb\u00e9 is dan inmiddels jurylid geworden. Nicolai en Van Lexmond presenteren begin 2017 ook het zesde seizoen.\nSelectieproces.\nTijdens \"Idols\" moet elk kandidaat enkele rondes door om \"Idol\" te kunnen worden. In elke ronde zullen enkele kandidaten afvallen, zodat er uiteindelijk \u00e9\u00e9n overblijft.\nLeeftijdsgrens.\nOm tijdens de eerste twee seizoenen mee te mogen doen moest de kandidaat binnen de leeftijdscategorie van 15-28 jaar vallen. Tijdens seizoen drie werd de bovenste leeftijdsgrens verhoogd naar 35 jaar. Het leeftijdgemiddelde van de finalisten van het eerste seizoen was 19 en van de finalisten van het tweede seizoen 22. De jury dacht dat het gemiddelde van de finalisten voor het derde seizoen nog wel hoger kon gaan liggen. Daarnaast was dit ook om meer mensen de kans te geven om zich op te kunnen geven. Ook constateerde de jury dat er tijdens de eerste twee seizoenen veel talent was binnen de leeftijd 25-28 jaar en veel van deze mensen zouden nu niet meer mee mogen doen. Deze leeftijdsgrens werd ook gehanteerd tijdens het vierde seizoen, maar volgens jurylid Gordon was dit veel te hoog en had de leeftijdsgrens moeten liggen op 25 jaar. In het vijfde seizoen geldt een minimumleeftijd van 14 jaar en een maximumleeftijd van 28 jaar.\nAuditie.\nDe kandidaten moeten eerst een \"pre-auditie\" doen. Hier moeten zij zingen voor een groep mensen, producers en zangcoaches van het programma, die bepaalden of de kandidaat door mag naar de audities voor de jury. Vele kandidaten vonden de pre-audities belachelijk; vaak zouden de grappige deelnemers doorgaan, niet zozeer de kandidaten die echt konden zingen. Het kwam erop neer dat men een hoog entertainmentgehalte moest hebben om door de pre-audities te komen. De kandidaten die door de pre-audities komen moeten daarna auditeren voor de jury. Iedere kandidaat bereidt twee nummers voor en de producers bepalen uiteindelijk welk nummer de kandidaat voor de jury moet gaan zingen. Elke kandidaat moet in principe a capella auditeren. Soms zijn er enkelen die instrumenten, de liedtekst op schrift of een MP3-speler meenemen. De jury laat dit meestal toe, maar weinig kandidaten zijn daarmee ooit in de tweede ronde gekomen.\nNadat een kandidaat klaar is met de performance bekritiseren de juryleden de performance, zowel positief als negatief. Uiteindelijk moeten twee juryleden \"ja\" zeggen om door te kunnen naar de volgende ronde. Tijdens seizoen 1, 2 en 4 was dit de helft van de stemmen en was een kandidaat dus door onder het mom van \"voordeel van een twijfel\". Tijdens het derde seizoen moest een kandidaat twee van de drie juryleden overtuigen van zijn kunnen. Tijdens seizoen 5 moet een kandidaat drie van de vier juryleden overtuigen om door te kunnen naar de volgende ronde. Bovendien krijgen de kandidaten die door zijn van de jury een kaartje waarop staat \"Gefeliciteerd, welkom bij Idols!!\"\nHet eerste seizoen had in totaal 7.626 aanmeldingen, seizoen twee telde 16.731 aanmeldingen en seizoen drie ruim 11.000. Seizoen vier heeft het recordaantal, namelijk 20.842 aanmeldingen.\nTheater.\nIn het theater vindt de grote eliminatie plaats. Een weekend lang, door middel van drie verschillende rondes, moeten de kandidaten zonder en met elkaar optreden. Elk seizoen was de opzet anders.\nHet nummer tijdens de eerste ronde mocht de kandidaat zelf bepalen, maar er kon maar uit een beperkt aantal nummers worden gekozen. Dit nummer moet elke kandidaat thuis al repeteren. Daarna volgt ronde twee en de jury stelt elke groep samen, behalve tijdens seizoen 3; daar had de jury de eerste ronde namelijk al samengesteld. Tijdens de eerste twee seizoen moesten de kandidaten ronde 1 en 2 op dezelfde dag doen en hadden ze de laatste dag ronde 3. Tijdens seizoen 3 en 4 werd dit veranderd en hadden de kandidaten voor ronde 2 meer tijd om voor te bereiden. Daarom werd ook besloten dat de solo van seizoen 3 en 4 a capella was en niet met tape. Dit is voor de kandidaten beter voor te bereiden, want ze hoeven dan geen rekening te houden met timing. In seizoen 5 vond er geen derde ronde plaats.\nVoor de liveshows.\nVanaf de workshops was het mogelijk voor het publiek om te stemmen op hun favoriet. De kandidaten kregen workshops op verschillende gebieden. Ze kregen zanglessen, danslessen en kledingadvies en het was vervolgens aan de kandidaten zelf om te bepalen wat ze met de adviezen gingen doen. Na de workshops moeten de kandidaten hun liedje met tape gaan performen. In het eerste seizoen werden ze alleen begeleid met een piano en in seizoen twee en drie met een hele band. Tijdens de workshops worden de kandidaten verdeeld in drie verschillende groepen. Tijdens het eerste seizoen gingen de drie kandidaten met het hoogst aantal stemmen door naar de liveshows, tijdens het tweede seizoen gingen de hoogte twee kandidaten naar de liveshows en koos ook de jury uit elk workshop nog \u00e9\u00e9n kandidaat, tijdens het derde seizoen gingen de drie kandidaten met de meeste stemmen door en koos ook de jury nog een extra kandidaat die door mocht. Nadat alle workshops waren geweest was er uiteindelijk ook nog een wildcard te vergeven. In seizoen \u00e9\u00e9n koos de jury wie de wildcard mocht hebben, tijdens seizoen twee gingen de nummers vier en vijf uit elke workshop met elkaar de strijd aan om de wildcard en tijdens seizoen drie werden de zes populairste uit alle over gebleven kandidaten bij elkaar in de wildcardshow gezet en moesten ook zij strijden om de wildcard.\nTijdens het vierde seizoen was de workshopronde er min of meer uitgehaald. Tijdens de theater werd het aantal teruggebracht naar achttien kandidaten en streden zij alle achttien in de eenmalige \"Preshow\". Deze was echter hetzelfde als de workshop. Hier gingen uiteindelijk de tien kandidaten door met het hoogste aantal stemmen en koos uiteindelijk de jury nog twee kandidaten uit om ook door te gaan naar de liveshows.\nTijdens het vijfde seizoen reisden de twintig overgebleven kandidaten af naar Bali. Allereerst was er de duet-ronde waarin het aantal kandidaten werd gehalveerd. Vervolgens deden de resterende tien kandidaten een piano-ronde, waarin ze een zelfgekozen liedje aan de jury ten gehore brachten onder begeleiding van een pianist. Het aantal kandidaten werd teruggebracht naar acht.\nLiveshows.\nDe liveshows bestaan uit twee afleveringen. De eerste bestaat uit de optredens van de zangers en de tweede uit de resultaten van de televoting van het publiek, waar vervolgens \u00e9\u00e9n of meer van de deelnemers worden ge\u00eblimineerd. De liveshow worden gehouden en gefilmd in de grootste studio van Europa, Studio 22 in Hilversum. In seizoen 5 zijn de liveshows voor het eerst in de Endemol studio's in Amsterdam.\nIn de liveshow zingt elk act een live-nummer voor de jury en het publiek. De kandidaat zingt met een tape mee en krijgt hulp van achtergronddansers. Daarnaast is het ook mogelijk voor de kandidaten om zichzelf te begeleiden met een saxofoon, gitaar of piano. Elk liveshow staat in het teken van een bepaald thema. Elke kandidaat zingt een nummer dat binnen het thema past. Er zijn verschillende thema's, zoals Love, Musical, Soundtrack, Top 1 Hit en Nederlandstalig. Na het optreden geeft de jury commentaar op de performance. Wanneer alle kandidaten zijn geweest gaan de telefoonlijnen open, waarop het publiek vervolgens kan stemmen welk kandidaat ze graag in de race willen houden.\nTerugkomende thema's zijn: Top 40, Nederlandstalig, 80's, Love, Disco, Bigband en Nederlands Product. Daarnaast zijn er ook thema's die binnen een subthema vallen. Hierdoor zijn de thema's gedurende de liveshows door de liveshows heen erg vari\u00ebrend.\nWanneer het aantal kandidaten is teruggebracht naar vier (seizoen 1), vijf (seizoen 2, 4) of zes (seizoen 3) zullen de kandidaten niet \u00e9\u00e9n, maar twee nummers zingen. Het publiek kan dan meteen na hun eerste performance stemmen op hun favoriet. In de halve finale zingen de drie kandidaten, behalve in seizoen 1, niet twee maar drie nummers.\nNadat de telefoonlijnen zijn gesloten, worden de stemmen geteld. Vervolgens wordt willekeurig bekendgemaakt of een kandidaat door is naar de volgende ronde of plek moet nemen op een van de drie krukken. De krukken geven echter de \"Bottom 3\" weer, oftewel de drie personen met het minst aantal stemmen moeten daar plaats nemen. Wanneer er uiteindelijk drie kandidaten op de krukken zitten wordt er al snel \u00e9\u00e9n uit de bottom gehaald en is veilig. Daarna wordt bekendgemaakt welk kandidaat het laagste aantal stemmen heeft gekregen en \"Idols\" dus moet verlaten. In de loop van de liveshows wordt de \"Bottom 3\" eruit gehaald en zien we alleen de \"Bottom 2\". Ook in de halve finale worden de kandidaten een voor een bekendgemaakt wie er doorgaat, maar in nog geen enkel seizoen is daadwerkelijk gesproken over een \"Bottom 2\".\nTijdens seizoen drie en vier zijn er zelfs \"Resultshows\" met in totaal drie keer een \"Bottom 4\". Deze werkt hetzelfde als de \"Bottom 3\", alleen zit er nu \u00e9\u00e9n persoon meer bij.\nTijdens seizoen 5 bestaan de liveshows uit slechts \u00e9\u00e9n show. De uitslag wordt dan direct na de optredens bekendgemaakt. Verder komen de liveshows van seizoen 5 niet meer vanuit studio 22 in Hilversum, maar vanuit de MediArena-studio's in Amsterdam.\nPrijs.\nDe winnaar wint een driejarig platencontract bij de major label BMG en dat betekent ongeveer drie albums. Daarnaast krijgen ze een eigen management, tijdens seizoen 1 en 2 was dit AT Productions, tijdens seizoen 3 was dit TEG Bookings en voor de winnaar van seizoen 4 was dit Jan Vis Agency. Verder hadden de platenmaatschappijen en het management de eerste optie om alle finalisten te contracteren. Alle winnaars hebben na de finale een succesvol album uitgebracht, maar alleen Boris Titulaer wist drie succesvolle albums te produceren. Alle runner-ups en een aantal andere finalisten kregen ook een platencontract bij het winnende label.\nSeizoenenoverzicht.\nElk seizoen opent met de auditie rondes in verschillende steden waar enkele duizend kandidaten hopen om door te mogen naar de theaterronde. Tijdens auditie afleveringen zie je een mix van potenti\u00eble finalisten, interessante deelnemers en grappige deelnemers. Elk succesvolle kandidaat mag zich voor de tweede keer bewijzen tijdens de theaterrondes, waar de kandidaten drie verschillende rondes moet doorlopen. Gebaseerd op wat de kandidaten tijdens de theaterrondes hebben gedaan worden er 27 tot 30 kandidaten geselecteerd voor de workshops of 18 voor de pr\u00e9show. Vanaf de workshops/pr\u00e9show performen de kandidaten live hun liedjes, gevolgd door feedback van de jury. Het publiek kan nu via televoting stemmen op hun favoriete \"Idol\" en de uitslag van de televoting wordt dan bekendgemaakt tijdens de \"Resultshow\". Het programma bereikt zijn climax tijdens de grande finale, waarbij de winnaar van het seizoen bekend wordt gemaakt."}
{"id": "5814", "revid": "264532", "url": "https://nl.wikipedia.org/wiki?curid=5814", "title": "Lijst van films", "text": "Deze lijst van films-pagina is bedoeld als een indexpagina.\nDe lidwoorden \"de, een, het, the, it, an, a, le\" en \"un\" aan het begin van de filmtitel zijn genegeerd bij het ordenen op alfabet. Daarnaast worden voornamen en toevoegsels als Mister en Doctor niet meegenomen bij de indeling.\n\"NB: De lijsten op alfabet en de chronologische lijsten zijn niet tegelijkertijd aangemaakt, waardoor films niet in beide lijsten hoeven voor te komen.\""}
{"id": "5815", "revid": "215265", "url": "https://nl.wikipedia.org/wiki?curid=5815", "title": "Oudste bewoners van Amerika", "text": "Al sinds de ontdekking van Amerika door Europeanen heeft men zich afgevraagd wanneer de oudste bewoners van Amerika zich op het continent gevestigd hebben, en vanwaar zij afkomstig waren.\nDe eerste inwoners van Amerika worden ook wel \"paleo-indianen\" genoemd. De datum van de eerste vestiging is nog steeds omstreden. Dateringen van archeologische vondsten gaan in ieder geval terug tot omstreeks 15.000 v.Chr..\nGenetisch onderzoek toont aan dat er ten minste vier of vijf verschillende immigraties vanuit Siberi\u00eb plaatsgevonden hebben.\nArcheologie.\nDe vroegste periode van menselijke bewoning in de Amerika's wordt lithische periode (Engels: Lithic stage) genoemd. Ze duurde van het Laat Pleistoceen tot omstreeks 8000 v.Chr., en wordt onderverdeeld in de Pre-Clovis en Clovisperiode.\nClovis.\nIn de 19e eeuw werd voor het eerst wetenschappelijk onderzoek gedaan naar de oorsprong van de indianen. Archeologisch onderzoek maakte duidelijk dat Amerika al ver voor 500 v.Chr. bewoond werd. De Tsjechische Amerikaan Ale\u0161 Hrdli\u010dka was in het begin van de 20e eeuw een van de eersten die veronderstelde dat de indianen via de Beringstraat naar Amerika waren getrokken. Desalniettemin was Hrdli\u010dka van mening dat de menselijke bewoning in Amerika niet ouder kon zijn dan een paar duizend jaar. In 1876 had medicus en amateurarcheoloog Charles Abbott in Delaware al werktuigen aangetroffen waarvan hij de ouderdom op 10.000 jaar schatte. Deze vondsten werden aanvankelijk door Hrdli\u010dka en zijn medestanders verworpen.\nOntdekkingen in Folsom in 1908 en Clovis in 1932 maakten duidelijk dat de ouderdom van de menselijke bewoning in Amerika dichter bij Abbotts dan bij Hrdli\u010dka's veronderstellingen paste. Met de uitvinding van de radiokoolstofdatering werd duidelijk dat de pijlpunten die in Clovis waren ontdekt 12.900 tot 13.500 jaar geleden vervaardigd waren. Artefacten met een vergelijkbaar uiterlijk en vervaardigingswijze waren op andere plekken in het Amerikaanse continent aangetroffen, en deze cultuur werd de Cloviscultuur genoemd. Tegelijkertijd toonde onderzoek van Vance Haynes uit 1967 aan dat in de tijd direct voorafgaand aan de Cloviscultuur Amerika en Azi\u00eb nog via de Beringlandbrug verbonden waren, terwijl het ijsveld dat het westen van Canada tijdens de IJstijd bedekte uiteen was geweken, waardoor het mogelijk was naar het zuiden van het continent te trekken. \nDe Canadese paleontoloog Paul Martin publiceerde in 1970 de theorie van de \"overkill\". Deze theorie stelde dat kort na het ontstaan van de Cloviscultuur vele grote diersoorten uitstierven, vermoedelijk veroorzaakt door overbejaging na de komst van de paleo-indianen. Na deze ontdekkingen werd de Clovistheorie de algemeen geaccepteerde theorie onder antropologen en historici.\nRecent onderzoek trok echter de vermeende opening in de Laurentide-ijskap van 12.000 jaar geleden in twijfel, wat betekent dat er dus geen vrije passage over land mogelijk was. Ook werden er vraagtekens gesteld bij de theorie van de overkill, en zouden de meeste grote dieren al eerder dan werd aangenomen zijn uitgestorven.\nIn 1974 werd het skelet van de Luzia vrouw gevonden in een grot in Brazili\u00eb, 11.500 jaar oud, met gezichtskenmerken die overeenkomen met die van Aboriginals van Australi\u00eb of Negrito's en niet met de Siberische, Mongoolse voorouders van Noord-Amerikaanse indianen. Uit DNA-sequencing kwam in 2018 naar voren dat Luzia, genetisch gezien, toch volkomen 'Amerindiaans' is en niet van Australo-Melanesische oorsprong.\nPre-Clovis.\nRecent zijn er verschillende archeologische locaties gevonden van oudere datum dan de Clovisvondsten. Onder andere in Topper in de Verenigde Staten, Pedra Furada in Brazili\u00eb en Tlacapoya in Mexico zijn opgravingen gedaan waarvan vermoed wordt dat ze veel ouder zijn dan Clovis. Deze drie voorbeelden zijn omstreden, maar in 1997 werd duidelijk dat in Monte Verde in Chili een opgraving is gedaan die ontegenzeggelijk ouder was dan Clovis, en wel zo'n 1000 jaar. In Florida zijn stenen gebruiksvoorwerpen ontdekt van 14.550 jaar geleden, lang voor Clovis. Er zijn sporen van bewerkingen met stenen werktuigen op mastodonten beenderen. \nIn Colombia zijn duizenden rotstekeningen waaronder diersoorten worden afgebeeld die al minstens 12.500 jaar geleden zijn uitgestorven. \nHet vroege voorkomen (v\u00f3\u00f3r er een landverbinding tussen Siberi\u00eb en Alaska bestond) wijst op een vroege kolonisatie van de Amerika's via de kust. \nSinds de Clovistheorie goeddeels uit de gratie is ligt de wetenschappelijke discussie weer open, en zijn er verschillende theorie\u00ebn die met elkaar wedijveren. De meeste theorie\u00ebn gaan uit van een ouderdom van 13.000 tot 40.000 jaar. Verschillende DNA-onderzoeken lijken te suggereren dat indianen een gemeenschappelijke voorgeschiedenis hebben van 22.000 tot 34.000 jaar, een marge die overeen lijkt te komen met een ouderdom die gesuggereerd wordt door de taalkundige verscheidenheid van de Amerikaanse indianen. De oudste archeologische vondsten die door sommige serieuze archeologen worden geaccepteerd dateren van 50.000 jaar geleden. Hoewel er schrijvers zijn die beweren dat de oudste vondsten honderdduizenden jaren oud zijn, wordt dit door de wetenschappelijke gemeenschap niet geaccepteerd.\nVolgens een van de populairste theorie\u00ebn zou Amerika inderdaad gekoloniseerd zijn via de Beringstraat, maar dan met bootjes over zee. Dit lijkt gesteund te worden door veel van de oudste vindplaatsen die erop wijzen dat het dieet grotendeels uit vis bestond, en uit het feit dat de meeste oude vindplaatsen in het noorden van het continent liggen (hoewel Monte Verde juist helemaal in het zuiden ligt). Het grootste probleem van deze theorie is dat archeologische bewijzen geheel ontbreken en het, gezien de stijging van de zeespiegel sinds de ijstijd, ook niet waarschijnlijk is dat zulke bewijzen ooit worden gevonden.\nIn het White Sands National Park in de Amerikaanse staat New Mexico zijn 60 voetafdrukken van prehistorische mensen ontdekt, mogelijk het bewijs dat mensen veel eerder vanuit Azi\u00eb naar Amerika zijn gekomen, dan eerder werd aangenomen. De conclusie van wetenschappers in \"Science\" (2021) is dat er tussen 23.000 en 21.000 jaar geleden al mensen in New Mexico rondliepen. Begin augustus 2022 werd opnieuw melding gedaan, ditmaal van 88 voetafdrukken, zogenoemde \"ghost tracks\", in de woestijn van Utah, destijds in moerassig gebied, van mogelijk 12.000 jaar oud.\nIn juli 2022 werd door wetenschappers van de universiteit van Texas in Nieuw-Mexico een aantal mammoetbotten gevonden die tussen de 36.250 en 38.900 jaar oud zijn. De inkervingen in de botten en ook sedimenten in de directe omgeving van de botten die wijzen op een kookplaats, zijn volgens de Amerikaanse onderzoekers duidelijke aanwijzingen voor de aanwezigheid van een pre-Clovis cultuur in dit gebied. \nArcha\u00efsche \"Homo sapiens\" in Amerika?\nDe datering van stenen voorwerpen, die gebruikt werden bij de slachting van een mastodont van 130.000 jaar geleden, doet vermoeden dat mogelijk de archa\u00efsche \"Homo sapiens\" aanwezig was in Amerika. Vermits er geen mensenbeenderen gevonden zijn kan niet vastgesteld worden welke mensensoort het betrof. Theoretisch zouden het denisovamensen of neanderthalers geweest kunnen zijn, maar van beiden is het niet bekend dat ze noordoostelijker dan het Altajgebied voorkwamen.\nKlimatologisch gezien zou het mogelijk zijn: 130 duizend jaar geleden was er een warme periode waardoor mensen de Beringstraat konden oversteken. Het zou best kunnen dat een archa\u00efsche menssoort in Amerika is uitgestorven voor de komst van de voorouders van de paleo-indianen.\nDeze theorie is later ontkracht door Buzzfeed, het bleek dat de vermeende sporen op de botten van de mastodont door bulldozers veroorzaakt waren, die begin jaren 90 begonnen waren met de bouw van een snelweg. (Dan Vergano, 26 april 2017).\nGenetisch onderzoek.\nSinds het begin van de 21e eeuw heeft de vooruitgang in het DNA-onderzoek meer duidelijkheid gebracht in de afkomst van de huidige indiaanse volkeren. De soms onverwachte resultaten hebben echter de vraag wanneer en door wie het continent voor het eerst gekoloniseerd werd nog niet opgelost.\nMitochondriaal DNA.\nEen van de eerste delen van het genoom dat werd onderzocht was het mitochondriaal DNA, dat uitsluitend langs de moederlijn wordt doorgegeven. Mitochondriale DNA-analyses toonden een sterk stichtereffect aan, waarbij een relatief klein aantal voorouders tot een groot aantal afstammelingen heeft geleid. Alle huidige inheemse Amerikaanse mitochondriale DNA-lijnen stammen van slechts vijf oorspronkelijke moederlijnen af, die allen naar schatting 18.000 tot 15.000 jaar BP een gemeenschappelijke voorouder hadden. Dit impliceert een populatieflessenhals rond deze tijd.\nEen tweede bevinding op basis van mitochondriale DNA-gegevens was dat de stichtersgebeurtenis werd opgevolgd door een periode van duizenden jaren met weinig of geen gedeelde voorouders van niet-Indiaanse mitochondriale DNA-afstammingslijnen. Dit suggereert dat de basisbevolking van Noord- en Zuid-Amerika, gedurende de periode dat zij zich in een groot aantal subpopulaties over het continent verdeelde, ge\u00efsoleerd was van de Euraziatische bevolkingen.\nMitochondriaal DNA en het mannelijke Y-chromosomaal DNA omvatten echter slechts een klein deel van het menselijk DNA, en zijn sterk onderhevig aan genetische drift. Om een vollediger beeld te krijgen van de genetische samenstelling van een bevolking moet ook het autosomaal DNA onderzocht worden. Sinds het begin van het menselijkgenoomproject in 1990 zijn hierin grote vooruitgangen geboekt.\nTweevoudige oorsprong van de paleo-indiaanse bevolking.\nOnderzoek sinds het begin van de 21e eeuw toonde aan dat de basis van alle inheemse volkeren van de Amerika's wordt gevormd door een oorspronkelijke populatie, ontstaan uit een vermenging van een archa\u00efsche Oost-Aziatische bevolking en rond 38% van een uit Siberi\u00eb afkomstig Oud Noord-Euraziatisch genoemd element, die 14 tot 15.000 jaar geleden via Beringi\u00eb het continent binnentrok. Alle vroege menselijke resten, ook de oudst gevonden pre-Clovis-fossielen, tonen deze gemengde afkomst.\nNaast deze kernbevolking zijn er zowel in Noord- als Zuid-Amerika nog andere elementen aangetoond.\nOud Noord-Euraziatische invloed.\nEen DNA-onderzoek van een skelet uit de Siberische Malta-Boeretcultuur van zo'n 24.000 jaar oud bracht sterke overeenkomsten van indianen aan het licht met voorouders uit Europa of West-Azi\u00eb. De ontdekking deed suggereren dat de indianen naast een Oost-Aziatische afstamming voor circa een derde Europese of West-Aziatische wortels hebben.\nVan deze Oud Noord-Euraziatische bevolking zou onder andere ook een belangrijk deel van de Paleo-Indoeuropeanen afstammen.\nPopulatie Y.\nHet meest opmerkelijk is de aanwezigheid van een kleine, maar statistisch relevante aanwezigheid van een afstammingslijn gerelateerd aan Melanesi\u00ebrs, Australische Aborigines en Andamanezen. Onderzoekers noemden deze bevolking \"Population Y\", naar \"Ypyku\u00e9ra\", het Tupi-woord voor voorouder. Deze is alleen aangetoond bij volkeren van het Amazonebekken, wat betekent dat ze mogelijk afkomstig is van een oudere migratie. \nEr zijn echter tot nu toe geen archeologische bewijzen en geen oud menselijk DNA gevonden die dit ondersteunen.\nLatere Oost-Aziatische invloed in Noord-Amerika.\nAnders dan bij de Midden- en Zuid-Amerikaanse indianen is bij de autochtone bevolking van Noord-Amerika duidelijk een latere invloed vanuit Azi\u00eb te zien. Daarbij zijn ten minste twee migraties te onderscheiden. De eerste wordt geassocieerd met de Paleo-Eskimo's en de Na-Den\u00e9volkeren, de tweede met de voorouders van de huidige Eskimo-Aleoetische volkeren. De Na-Den\u00e9volkeren bezitten rond 10% van een latere Oost-Aziatische component, die mogelijk gelijk is aan die gevonden bij de Paleo-Eskimo's. Het oudere Paleo-Indiaanse element blijft echter overwegen. Uit DNA-onderzoek blijkt dan ook dat indiaanse stammen langs de Westkust van Canada nog grotendeels afstammen van de oorspronkelijke bewoners 10.000 jaar geleden.\nDe Eskimovolkeren tonen ook een Oost-Aziatische afkomst, die echter verschillend is van die van de Paleo-Eskimo's en Na-Den\u00e9. Daarbij bezitten ook de Eskimovolkeren nog bijna de helft Paleo-Indiaans DNA.\nTaalkundig onderzoek.\nDe Amerikaanse taalkundige Joseph Greenberg poneerde op basis van taalkundige vergelijkingen de stelling dat indianen in drie golven naar Amerika zijn getrokken, overeenkomstig drie taalfamilies: de Eskimo's en Aleoeten zouden het recentst zijn, daarna de Na-Den\u00e9-volkeren (wat aansluit op de theorie\u00ebn van Ethel Stewart), en de overige indianen, die hij Amerindi\u00ebrs noemt, zouden het oudst zijn. \nHet idee dat de Eskimo's en Aleoeten later zijn gekomen (rond het begin van de jaartelling) wordt door de wetenschappelijke gemeenschap geaccepteerd, maar de andere twee golven worden niet algemeen geaccepteerd. Kritiek richt zich vooral op Greenbergs vergelijkende methode, critici wijzen erop dat veel overeenkomsten tussen Indiaanse talen waarschijnlijk toevallig zijn of door ontlening zijn ontstaan.\nIn 2008 werd op een congres van experts van de Jenisejische talen uit Siberi\u00eb en de Na-Den\u00e9talen uit Noord-Amerika met vrij grote zekerheid vastgesteld dat beide families verwant zijn in de Den\u00e9-Jenisejische taalfamilie, hetgeen de hypothese van meerdere golven lijkt te bevestigen.\nAlternatieve theorie\u00ebn.\nOude theorie\u00ebn: Atlanti\u00ebrs en Isra\u00eblieten.\nDe eerste Europese kolonisatoren zaten met een probleem toen zij ontdekten dat Amerika bewoond was: dit volk werd namelijk niet genoemd in de Bijbel. De eerste theorie\u00ebn waren dan ook vaak religieus en mythologisch van aard. \nToen Columbus van zijn ontdekkingsreis indianen mee terugbracht naar Europa, leidde dat tot een belangrijke theologische kwestie. Voorheen dacht men immers dat alle mensen op aarde afstamden van de drie zonen van Noach: Sem (Aziaten), Cham (Afrikanen) en Jafet (Europeanen). Men kwam erachter dat Columbus niet een route naar Azi\u00eb had ontdekt, maar een nieuw continent. Als de indianen niet van Noachs zonen afstamden, waar kwamen ze dan wel vandaan? In 1512 met het Vijfde Lateraans Concilie loste paus Julius II het probleem op: de indianen waren ook kinderen van Adam en Eva en dus menselijk; de voorouders van de indianen zouden afstammen van de Babyloni\u00ebrs, verbannen uit de stad Babylon wegens de zondigheid in de dagen v\u00f3\u00f3r Noachs' zondvloed. Ze trokken z\u00f3 ver weg dat ze de vloed overleefden. De indiaan zou uit Azi\u00eb afkomstig zijn. De theorie dat de vroegste Amerikanen migranten waren uit Mongoli\u00eb en nabijgelegen gebieden in Siberi\u00eb, werd het eerst gesuggereerd door de jezu\u00eftische missionaris Jos\u00e9 de Acosta in 1589. Die theorie werd daarna in de vroege 19e eeuw uitgewerkt door Alexander von Humboldt. \nVaak werd wel verondersteld dat de indianen een van de verloren stammen van Isra\u00ebl waren, of de overlevenden van Atlantis. Daar de stammen van Isra\u00ebl in 721 v.Chr. Babylon hadden verlaten moest de komst van de indianen in Amerika in die tijd gezocht worden, of zeker niet later dan 500 v.Chr. \nVaak hadden theorie\u00ebn uit die tijd een sterk racistische component: de indianen zelf werden niet bekwaam genoeg geacht hoogstaande beschavingen als die van de Maya's te kunnen scheppen, die dan wel gesticht moesten zijn door westerse bezoekers. Dit is een component die in sommige pseudowetenschappelijke theorie\u00ebn over de oorsprong van de indianen nog steeds niet geheel is verdwenen. De Mormonen geloven nog steeds dat indianen afstammelingen zijn van de Isra\u00eblieten. Meer idealistisch ingestelde onderzoekers meenden zelfs dat de indianen de zondeval niet hadden meegemaakt (de eerste indianen die Columbus ontmoette waren namelijk naakt) en daarom rechtstreeks uit het Paradijs afkomstig waren.\nEuropa.\nVolgens de archeologen Dennis Stanford en Bruce Bradley zijn de eerste indianen vanuit Europa met boten (waarschijnlijk de rand van de ijskap volgend) naar Amerika gekomen. Zij baseren hun theorie grotendeels op de overeenkomsten tussen de Cloviscultuur (vanaf ca. 11.000 v.Chr.) en de Solutr\u00e9encultuur (tot ca. 14.000 v.Chr.) uit de Europese prehistorie. \u00be\nPolynesi\u00eb.\nWijzend op de buitengewone zeevaartkunsten van de Polynesi\u00ebrs hebben sommige theoretici verondersteld dat Amerika vanuit Oceani\u00eb is gekoloniseerd. De schedelvormen van de oudste indianen lijken een overeenkomst met Polynesi\u00ebrs, Melanesi\u00ebrs of misschien zelfs Aboriginals te hebben.\nGrootste probleem van deze theorie is dat de chronologie lastig te rijmen is: de meest oostelijke eilanden van de Grote Oceaan zijn pas na het begin van de jaartelling door Polynesi\u00ebrs gekoloniseerd, duizenden jaren na de eerste bewijzen van bewoning in Amerika. Sommigen proberen dit argument te ondervangen door te wijzen op de mogelijkheid dat de eerste indianen via Antarctica naar Amerika zijn gereisd. Verder worden schedelmetingen over het algemeen niet meer als wetenschappelijk verantwoord gezien. Recent poneerden enkele onderzoekers de stelling dat de kip vanuit Polynesi\u00eb in Amerika is gearriveerd, v\u00f3\u00f3r Columbus. Lang voor deze tijd waren er echter al menselijke bewoners van Zuid-Amerika.\nHeyerdahl.\nDe Noor Thor Heyerdahl heeft met verschillende expedities over o.a. de Atlantische Oceaan gebruikmakend van vlotten/schepen naar prehistorisch model (het bekendst is de Kon-Tiki) willen aantonen dat het rechtstreeks oversteken van een oceaan ook in prehistorische tijden een re\u00eble optie was. Hij stak met zijn vlot over van Peru naar Polynesi\u00eb. De meeste archeologen nemen zijn bevindingen niet serieus.\nVerscheidene pseudowetenschappelijke theorie\u00ebn.\nVerder is er nog een grote verzameling aan pseudowetenschappelijke theorie\u00ebn. Zo beweert Erich von D\u00e4niken dat de eerste indianen be\u00efnvloed zijn door buitenaardse wezens, en zijn er ook schrijvers die vast blijven houden aan Atlantis of aan een millennia-oude wereldwijde beschaving die door een wereldwijde vloed ten onder zou zijn gegaan. Ook zijn er verschillende nationalistische schrijvers die van mening zijn dat indianen eigenlijk Berbers of Hindoes zijn. Een groot probleem met dergelijke theorie\u00ebn is naast gebrek aan bewijs vaak het feit dat de chronologie niet klopt: veel culturen die in zulke theorie\u00ebn verondersteld worden Amerika gekoloniseerd te hebben zijn recenter dan de oudste vondsten in Amerika. Verder zijn ook de theorie\u00ebn van de mormonen in deze context noemenswaardig."}
{"id": "5816", "revid": "720419", "url": "https://nl.wikipedia.org/wiki?curid=5816", "title": "Relatieve verwantschap tussen volken", "text": "De relatieve verwantschap tussen volkeren is een onderwerp waarnaar wetenschappers uit verschillende disciplines onderzoek doen. Het doel van dit onderzoek is onder andere prehistorische migratiestromen in kaart te brengen en de wordingsgeschiedenis van de huidige volkeren te achterhalen.\nEr zijn veel disciplines die een bijdrage kunnen leveren aan dit onderzoeksterrein, zoals de archeologie, de lingu\u00efstiek (taalkunde) en de biologie (voornamelijk DNA-onderzoek).\nArcheologisch onderzoek.\nVan opgegraven gebruiksvoorwerpen als aardewerk en gereedschappen met overeenkomend uiterlijk kan men vaak een patroon van migratie opstellen. Zo zijn de oudste vondstplekken meestal de oorsprongsplaats van een bepaald volk dat deze voorwerpen gebruikte. Latere vondsten geven dan aan langs welke routes dit volk in de loop der tijden zich verspreidde. Een andere uitleg kan echter ook zijn dat etnisch \"verschillende\" volken dezelfde voorwerpen aan elkaar doorgaven, of dat de techniek om deze voorwerpen te vervaardigen zich verspreidde onder niet verwante buurvolken, zodat dan niets over verwantschap te zeggen valt.\nTaalkundig en cultureel onderzoek.\nHierbij worden overeenkomsten en verschillen tussen talen in kaart gebracht, waarbij vaak taalverwantschap wordt gevonden tussen volken die sinds historische tijden ver uit elkaar leven. De mate van taalverwantschap zegt iets over de verstreken tijd sinds deze geografische scheiding is opgetreden. Er moet wel een zekere terughoudendheid betracht worden bij al te stellige conclusies enkel op basis van taalkundig onderzoek. De taalkunde kan een antwoord geven op de vraag of talen verwant zijn, maar niet noodzakelijkerwijs op de vraag of ook de volken die deze talen spreken verwant zijn. Taalkundig onderzoek kan wel aansporen tot aanvullend onderzoek op andere terreinen.\nUiteindelijk is de bijdrage die de taalkunde kan leveren aan het antwoord op de vraag naar de verwantschap tussen volken echter ook beperkt: volken blijken gemakkelijk een taal van een ander volk te kunnen overnemen. Bijvoorbeeld het Indo-Europees wordt weliswaar veelal gesproken door mensen van etnisch Indo-Europese origine. Maar dat hoeft niet altijd zo te zijn zoals nu in Nederland waar veel etnisch verschillende mensen (denk aan Turken, Marokkanen, Chinezen en andere niet-westerse migranten) toch Nederlands spreken. In de praktijk blijkt dat onderling niet verwante volkeren elkaars taal gemakkelijk kunnen overnemen.\nEen treffend modern voorbeeld van taal- en cultuurspreiding is het Engels, dat door volken met een genetisch zeer verschillende achtergrond gesproken wordt. Dit volgt uit de koloniale geschiedenis van Engeland in de nieuwe tijd waarbij het land tot aan de Tweede Wereldoorlog een dominante positie bezette op het wereldtoneel. Ook de tegenwoordige globalisatie van de wereld kan als de verspreiding van een dominante cultuur (voornamelijk van westerse oorsprong maar met ook andere globaal culturele inbreng) beschouwd worden waarbij het gros van de wereldbevolking gewoon blijft wonen waar ze altijd al woonde. Alleen hun cultuur verandert snel door de steeds intensievere onderlinge communicatie van de wereldbevolking.\nDNA-onderzoek.\nEr zijn twee soorten menselijk DNA die vrijwel ongewijzigd van generatie op generatie worden doorgegeven, dat wil zeggen zonder dat in elke generatie door recombinaties nieuwe genpatronen worden gevormd. \nAl het menselijk DNA wordt bij elke celdeling vrijwel foutloos gekopieerd, sporadische kopieerfouten en mutaties(spontane defecten, b.v. door kosmische straling) kunnen zelfs meestal hersteld worden.\nWanneer een foute DNA-code niet wordt gecorrigeerd kan dit betekenen dat een gen defect raakt. Vaak is dan de cel niet meer levensvatbaar. Alleen wanneer een kopieerfout op een niet functioneel stuk DNA zit (bijvoorbeeld junk-DNA of spandrels) zal dit geen gevolgen hebben, anders dan dat deze verandering in de DNA-code van nu af door de generaties kan worden doorgegeven. Door de eeuwen heen zullen de nakomelingen van een gemeenschappelijke voorouder steeds meer toevallige verschillen in hun junk-DNA vertonen.\nHet aantal verschillen in het mitochondriaal DNA tussen twee personen is een maat voor hun verwantschap via de moederlijke lijn. Evenzo is het aantal verschillen in het Y-chromosoom een maat voor de verwantschap via de vaderlijke lijn. Wanneer nu van twee volken voldoende personen worden gescreend, kan uit het aantal verschillen in een van beide beschreven typen DNA afgeleid worden hoelang geleden deze volken voor het laatst samen nakomelingen kregen. Beide DNA-onderzoeksmethoden fungeren als elkaars controle.\nAssimilatie.\nBij DNA-vergelijking van zeer oude skeletten met de huidige Europese bevolking is naar voren gekomen dat er een zeer nauwe verwantschap is. De conclusie lijkt te zijn dat de huidige bevolking van Europa in essentie rechtstreeks afstamt van de allereerste bewoners uit het paleolithicum. Toen Europa in het begin nog relatief dunbevolkt was, had ieder nieuw binnentrekkend volk nog een grote verandering tot gevolg in de genenkaart van de bevolking van Europa. Dit veranderde vooral na de neolithische revolutie toen landbouw belangrijker werd dan het jagen en verzamelen van het paleolithicum. Landbouw kan een veel grotere bevolking voeden dan verzamelen en de al aanwezige bevolking begon sterk te groeien. Naarmate de 'gezeten' landbouwende bevolking groeide werd de mate van invloed van nieuwkomers (meestal nomadisch en klein in aantal) steeds minder. Een analogie is: een scheutje melk in een kop koffie brengt een grote verandering teweeg in de samenstelling van dit drankje. Een scheutje melk in een vijver zal niet veel meer uitmaken bij de samenstelling ervan. Bij 'verovering' van een bepaald gebied door een binnenvaller werd meestal alleen de heersende klasse vervangen door de nieuwkomers terwijl de veel grotere massa onderhorige boeren grotendeels dezelfde bleef als voorheen. Als de binnenvallers ook getalsmatig een bepaalde kritische massa overschreden kon hun taal en cultuur de overhand krijgen (bijvoorbeeld het Turks in Anatoli\u00eb dat het oorspronkelijke Grieks verdrong). Hier was sprake van een overheerser die de oorspronkelijk gesproken taal verdrong door het gedwongen opleggen van het spreken van een andere taal. Anders ging het assimilatieproces de andere kant op: de veroveraars assimileerden hun onderdanen zoals gebeurde met de Germaanse stammen die zich in het Romeinse Rijk vestigden tijdens de Grote Volksverhuizing. Voorbeelden buiten Europa zijn India en China waar ondanks voortdurende invallen en veroveringen door andere volken er sinds het neolithicum niet veel meer veranderde in de bevolkingssamenstelling en de meeste binnenvallers geassimileerd werden door de al aanwezige Indi\u00ebrs en Chinezen. Talen, en de bijbehorende culturele bagage, verspreiden zich dus veel sneller dan etnische volkeren en de connectie tussen taal en ras is zelden makkelijk te onderscheiden, vooral als er veel eeuwen overheen zijn gegaan.\nRelatie huidige Nederlanders met prehistorisch Nederland.\nIn oktober 2008 is een onderzoek naar de genetische oorsprong van de huidige Nederlanders gedaan (onder blanken van het Kaukasische ras): \"Het Genoom van Nederland\".\nDe analyses laten zien hoe de voorouders van de onderzochte groep Nederland is binnengekomen:"}
{"id": "5818", "revid": "67581974", "url": "https://nl.wikipedia.org/wiki?curid=5818", "title": "Nehemia (boek)", "text": "Nehemia (Hebreeuws: \u05e0\u05b0\u05d7\u05b6\u05de\u05b0\u05d9\u05b8\u05d4, \"N\u0259ch\u00e6mj\u0101h\", \"JHWH heeft getroost\" of \"JHWH troost\") is een van de boeken in de Hebreeuwse Bijbel. Oorspronkelijk vormde dit boek samen met het boek Ezra \u00e9\u00e9n boek. Hi\u00ebronymus van Stridon deelde het boek in twee\u00ebn. Dit gebruik heeft ook in de Hebreeuwse Bijbel ingang gevonden.\nIn de Tenach valt het boek onder de Geschriften (ketoevim) en besluit dit boek de geschiedenisboeken van de Hebreeuwse Bijbel.\nAuteur en ontstaan.\nTraditioneel werd aangenomen dat de auteur Nehemia zelf is geweest. Delen van het boek zijn in de eerste persoon geschreven (hoofdstuk 1-7; 12:27-47, en 13). Maar er zijn ook delen waar over Nehemia in de derde persoon gesproken wordt (hoofdstuk 8; 9; 10). De klassieke opvatting is dat Ezra deze geschreven heeft; hier is echter geen bewijs voor.\nUit de gebruikte terminologie en theologie kan worden afgeleid dat het boek is waarschijnlijk ontstaan in de vroeg-hellenistische periode, tweede helft van de 4e eeuw v.Chr.\nInhoud.\nThema.\nHet onderwerp van dit boek wordt gevormd door de herbouw van de muren van Jeruzalem. De droevige staat van deze muren vormde de reden voor Nehemia's gebed in hoofdstuk 1, de reden voor zijn terugkeer, en de taak die Nehemia ter hand nam bij zijn aankomst.\nGedurende de Babylonische ballingschap werd het land, dat bij de wegvoering naar Babylon ontvolkt achterbleef, door naburige volken in gebruik genomen. De weinige achtergebleven Isra\u00eblieten vormden een minderheid in hun land. Deze immigranten komen onder leiding van Sanballat, Tobia (Ammoniet) en Gesem (Arabier) in verzet tegen de hernieuwde Hebreeuwse activiteit in het land. De strijd wordt echter niet met geweld, maar met juridische middelen uitgevochten.\nIndeling.\nDe indeling van het boek is als volgt:\nExterne links.\nVoor de namen in dit artikel is de spelling uit de Statenvertaling gehanteerd."}
{"id": "5819", "revid": "406997", "url": "https://nl.wikipedia.org/wiki?curid=5819", "title": "Golfoorlog van 1990-1991", "text": "De Golfoorlog van 1990-1991 (Arabisch: \u062d\u0631\u0628 \u0627\u0644\u062e\u0644\u064a\u062c \u0627\u0644\u062b\u0627\u0646\u064a\u0629, Perzisch: \u062c\u0646\u06af \u062e\u0644\u06cc\u062c \u067e\u0627\u0631\u0633) was een conflict van 2 augustus 1990 tot en met 28 februari 1991, waarbij Irak aanvankelijk zijn buurland Koeweit binnentrok en bezette. Later werden de Iraakse troepen door een internationale coalitie, geleid door de Verenigde Staten \u00e9n met een mandaat van de Verenigde Naties, door middel van een korte oorlog weer uit Koeweit verdreven.\nDe oorlog werd gekenmerkt door het eerste gebruik van livebeelden van de frontlinie, uitgezonden door vooral CNN. De oorlog kreeg de bijnaam \"Video Game War\" wegens de dagelijkse uitzending van beelden vanuit Amerikaanse bommenwerpers tijdens Operation Desert Storm.\nAchtergrond.\nTijdens en na de Irak-Iranoorlog waren er conflicten opgekomen tussen Irak en Koeweit. Irak had zware schulden aan Koeweit, Saoedi-Arabie en andere landen vanwege de financiering van deze oorlog. De aflossing betekende een zware last voor de al onder de oorlog gebukt gaande Iraakse economie, en Saddam Hoessein had graag gezien dat de leningen werden kwijtgescholden.\nIrak beschuldigde Koeweit ervan dat het de grens tussen de twee staten geschonden had, en militaire installaties had gebouwd en oliebronnen had aangeboord aan de Iraakse zijde van de grens door vanaf de Koeweitse zijde schuin naar beneden te boren ('slant drilling'). Koeweit produceerde ook te veel olie (40% meer dan het door de OPEC voor Koeweit vastgestelde quotum) waardoor de prijs daalde en Irak inkomsten misliep.\nIrak werd traditioneel door de Sovjet-Unie gesteund via het veto in de Veiligheidsraad van de Verenigde Naties. Met het naderende einde van de Koude Oorlog viel deze politieke steun echter weg. In plaats daarvan had Irak tijdens de Irak-Iranoorlog welwillendheid en steun van andere Arabische en Westerse staten gekregen, uit angst voor Iraanse dominantie in de Perzische Golf. Met het einde van de Irak-Iranoorlog liep ook deze steun ten einde, maar had Irak inmiddels wel dankzij eerdergenoemde leningen een groot wapenarsenaal kunnen opbouwen middels internationale wapenaankopen.\nIrak meende verder ook een historische claim op Koeweit te hebben, daar Koeweit tot de Britten het in 1922 tot protectoraat maakten, deel uitmaakte van de Ottomaanse provincie Basra. Het land leek bovendien een aantrekkelijk doelwit omdat het militair zwak was en een groot deel van de wereldolievoorraad beheerste. Saddam Hoessein had zich verder in de internationale opinie vergist. Uit de ervaring dat hij jarenlang succesvol de VS en de Sovjet-Unie tegen elkaar had uitgespeeld, in de Iran-Irakoorlog weggekomen was met een incident waarbij Amerikaanse doden waren gevallen, en een gesprek met de Amerikaanse ambassadeur, trok hij wellicht de foutieve conclusie dat de VS een annexatie van Koeweit zouden tolereren indien Irak kon garanderen dat de olie-export in stand bleef.\nBegin en internationale reactie.\nToen onderhandelingen in Jeddah tussen de beide staten op niets uitliepen, viel Irak op 2 augustus 1990 Koeweit binnen. Het Koeweitse leger kon slechts enkele uren symbolisch weerstand bieden, en was na 12 uur verslagen of uitgeweken. Op 4 augustus waren de laatste verzetshaarden overwonnen. De Iraakse president Saddam Hoessein verklaarde dat Koeweit een provincie van Irak was.\nDe inval werd meteen diezelfde dag veroordeeld in resolutie 660 van de Veiligheidsraad. Er werden economische sancties tegen Irak ingesteld met een nieuwe resolutie en er werd een ultimatum gesteld dat Irak zich onvoorwaardelijk v\u00f3\u00f3r 15 januari 1991 uit Koeweit terug moest trekken.\nUiteindelijk werden er twaalf resoluties over deze kwestie ingediend en aangenomen. De Sovjet-Unie onder Michail Gorbatsjov stemde v\u00f3\u00f3r alle twaalf; China stemde voor de eerste elf en onthield zich van de laatste stemming over resolutie 678. Alleen Cuba en Jemen stemden tegen het ultimatum. Als represaillemaatregel werden alle Jemenitische gastarbeiders, in totaal ongeveer 750.000 personen, Saoedi-Arabi\u00eb uitgezet. Het wegvallen van geldoverboekingen uit dat land en de plotselinge toevloed van werkzoekenden was een zware slag voor de Jemenitische economie.\nIrak trachtte intussen in Koeweit een marionettenregering op te zetten. Toen dit onvoldoende resultaat opleverde, benoemde Saddam zijn neef Ali Hassan al-Majid (bijgenaamd \"Ali Chemicali\" vanwege zijn verantwoordelijkheid voor de gifgasaanval op Halabja) tot militair gouverneur van Koeweit. Ondertussen hield hij de aanwezige buitenlanders in Irak vast en trachtte via hen ook onderhandelingsruimte te verkrijgen. Wereldberoemd werden de uitzendingen op de Iraakse televisie waarop Saddam Hoessein op vaderlijke toon met de gijzelaars praatte en een kind door het haar streek.\nAanval op Saoedi-Arabi\u00eb.\nDe Verenigde Staten brachten, op uitnodiging van Saoedi-Arabi\u00eb, op 8 augustus 1990 hun troepen naar het gebied (Operatie Desert Shield), om een eventuele volgende Iraakse inval in Saoedi-Arabi\u00eb tegen te gaan, hoewel er geen daadwerkelijke aanwijzingen waren dat Irak een dergelijke inval gepland had. Saoedi-Arabi\u00eb binnenvallen hield in dat over immense afstanden door de woestijn zou moeten worden opgerukt. Bovendien beschikte Saoedi-Arabi\u00eb over een moderne luchtmacht, waarvoor de Iraakse troepen in de woestijn een zeer makkelijk doelwit zouden zijn. Daarnaast begonnen de Iraakse troepen in Zuid-Koeweit zich na de aanval in te graven, een tactiek die erop wijst dat ze zich op de verdediging en niet op een aanval richtten. Door de Operatie Desert Shield stonden 700.000 militairen paraat tegen een eventuele Iraakse aanval van 1.700.000 manschappen (zo'n 10% van de Iraakse bevolking).\nMilitaire propaganda.\nEen belangrijk argument in het winnen van de Amerikaanse publieke en politieke opinie voor militair ingrijpen was een getuigenis die een vrouw deed voor een groep Amerikaanse congresleden. Zij vertelde verpleegster te zijn geweest in het stadsziekenhuis van Koeweit en beschreef huilend hoe Iraakse soldaten baby's uit couveuses trokken en hen lieten sterven op de koude vloer. De getuigenis werd door tientallen miljoenen Amerikanen bekeken en president George Bush refereerde in de weken daarop ten minste tienmaal aan dit verhaal. Uiteindelijk zeiden ten minste zes congresleden dat dit verhaal voor hen genoeg was om voor Amerikaans militair ingrijpen te stemmen en de stemverhouding in de senaat bleek uiteindelijk 52-47 voor ingrijpen. Een jaar daarna bleek dit verhaal volledig onwaar te zijn. De vrouw in kwestie was een lid van de koninklijke familie van Koeweit en de dochter van de Koeweitse ambassadeur in de Verenigde Staten. Tijdens en na de inval woonde ze niet in Koeweit.\nMeer in het algemeen bevestigden mensenrechtenorganisaties het plegen van standrechtelijke executies, marteling en verkrachting door de bezettingsmacht, maar waarschuwden zij tegelijk voor het overdrijven van cijfers voor propagandadoeleinden. Met name de regering van Koeweit kwam met cijfers van vele duizenden executies, versus honderden in de tellingen van Human Rights Watch en Amnesty International.\nNaast de agressie tegen Koeweit werd Irak ook verweten dat het massavernietigingswapens bezat. Weliswaar werd het land niet in staat geacht een kernwapen te bouwen, maar het was vrijwel zeker dat het over mosterdgas beschikte. Uit de oorlog tegen Iran en andere bronnen waren sterke aanwijzingen dat men tevens de beschikking had over antrax, verschillende bacteri\u00eble vergiften, alsmede sarin, tabun en waterstofcyanide. Overigens hadden verschillende landen (waaronder Nederland) uit de coalitie de leveringen aan Irak van de grondstoffen en techniek voor deze wapens toegelaten.\nKoeweitse slachtoffers en verzet.\nVrijwel vanaf het begin was er binnen Koeweit sprake van een verzetsbeweging, loyaal aan de regering in ballingschap. Vrouwen speelden een grote rol binnen het Koeweits verzet, waarvan Asrar al-Qabandi de meest prominente was. Uiteindelijk is ze in november 1990 opgepakt en in januari 1991 gedood. Verzet tegen de bezetter uitte zich onder andere door:\nKoeweit heeft in de invasie 190 doden te betreuren gehad ten gevolge van de directe oorlogshandelingen. De bezetting heeft 110 Koeweiti's het leven gekost. Hiervan zijn 62 in gevangenschap ge\u00ebxecuteerd en 13 gestorven ten gevolge van martelingen. 22 personen werden gedood tijdens civiele verzetsacties zoals demonstraties, en 13 personen verloren het leven tijdens een gewapende verzetsdaad. In totaal hebben de invasie en de bezetting dus aan 300 Koeweiti's het leven gekost. Hierbij dient echter in aanmerking te worden genomen dat anno 1995 nog 564 personen vermist waren, waarvan het aannemelijk is dat de meesten zijn omgekomen. Koeweit heeft derhalve meer slachtoffers te betreuren gehad dan de rest van de Coalitie, waarbij in aanmerking moet worden genomen dat dit op een bevolking van 300.000 personen was en waarbij materi\u00eble en niet-dodelijke schade (zoals verkrachting) niet zijn meegenomen.\nCoalitie.\nDe Amerikaanse president George H.W. Bush stuurde Amerikaanse troepen naar Saoedi-Arabi\u00eb, en spoorde andere landen aan om ook troepen te sturen. Een reeks landen trad toe tot deze militaire coalitie, die de grootste werd sinds de Tweede Wereldoorlog. De grote meerderheid van de troepen van de coalitie was \u2013 in aflopende volgorde \u2013 van de VS, Saoedi-Arabi\u00eb, het Verenigd Koninkrijk en Egypte. Er namen in totaal 34 landen deel (waaronder ook Belgi\u00eb en Nederland), hoewel driekwart van alle soldaten uit de VS afkomstig was.\nVredesonderhandelingen mislukten, omdat de VS slechts onvoorwaardelijke en volledige terugtrekking van de Iraakse troepen acceptabel achtten, terwijl Irak deze aan voorwaarden wilde verbinden (terugtrekking van Syri\u00eb uit Libanon en van Isra\u00ebl uit de Gazastrook en de Westelijke Jordaanoever). Saddam Hoessein probeerde zich zo als een kampioen van de Arabische wereld te presenteren, waarmee hij bij veel Palestijnen en Arabieren ook succes had.\nDe oorlog van de coalitie om Iraakse troepen uit Koeweit te verdrijven begon met een luchtbombardement op 17 januari 1991. Een grondaanval op 24 februari leidde tot een beslissende overwinning voor de troepen van de coalitie. Koeweit werd bevrijd en Irak binnengevallen. Daarna be\u00ebindigde de coalitie de inval, om 100 uur nadat de grondcampagne was begonnen een staakt-het-vuren af te kondigen. Lucht- en grondgevechten werden beperkt tot Irak, Koeweit en gebieden aan de grens van Saoedi-Arabi\u00eb. Irak vuurde van zijn kant Scudraketten af op militaire doelwitten van de coalitie in Saoedi-Arabi\u00eb, en op Isra\u00ebl, 88 in totaal.\nResolutie 687 van de VN-Veiligheidsraad, die in april 1991 werd aangenomen, bepaalde formele eisen voor het staakt-het-vuren. De controverses omtrent het opleggen van maatregelen en opeenvolgende resoluties zouden echter leiden tot het uitbreken van de Irakoorlog 12 jaar later.\nStrategie van Saddam Hoessein.\nDe Iraakse president Saddam Hoessein verklaarde de eerste Golfoorlog tot een 'heilige oorlog' van (moslim-)Arabieren tegen het Westen dat door middel van lokale zetbazen (de Arabische vorstenhuizen, Israel, Turkije, Egypte) het Midden-Oosten naar hun hand zou zetten. Dit vond zeker enige weerklank in de Arabische wereld. Jordani\u00eb en Jemen hadden goede relaties met Irak opgebouwd en Jemen stemde in de VN-Veiligheidsraad, waar het op dat moment een zetel had, tegen militair ingrijpen. Ook de Palestijnse Bevrijdingsorganisatie onder leiding van Yasser Arafat steunde Hoessein. Een deel van de Arabische bevolking van het Midden-Oosten was verbolgen over de Westerse politiek in het Midden-Oosten en hun eigen regeringen die hieraan meewerkten en bovendien ook op andere terreinen zich weinig van de bevolking aan leken te trekken. Op deze manier hoopte Saddam Hoessein een Arabisch front (met de hulp van de Jordaanse koning Hoessein, de Jemenitische president Saleh en de PLO-leider Arafat) tegenover de coalitie te plaatsen.\nSaddam Hoessein viel Isra\u00ebl aan met Scudraketten. De Amerikaanse overheid zette echter druk op Isra\u00ebl om geen tegenaanval uit te voeren uit vrees dat de coalitie - hoofdzakelijk bestaande uit Arabische staten - uit elkaar zou vallen. Isra\u00ebl liet zich niet provoceren, Jordani\u00eb en Jemen bleven neutraal, en de coalitie bleef intact.\nLuchtoffensief: Operatie Desert Storm.\nCoalitie-interventie begint.\nNa diplomatiek overleg en diplomatieke dreigementen verstreek het ultimatum op 15 januari 1991 zonder dat Irak aan de eisen van de coalitie gehoor had gegeven. Tijd was een essenti\u00eble factor in de planning van een eventuele aanval. Vanaf april zou de temperatuur zodanig oplopen dat een oorlog zeer zou worden bemoeilijkt. Wachten met aanvallen tot het jaar daarna zou wellicht leiden tot het uiteenvallen van de Coalitie omdat veel landen mogelijk geen zin meer zouden hebben een dermate grote troepenmacht in de Perzische Golf te handhaven, of wegens politieke omwentelingen aan het thuisfront. De coalitie was eenmalig en het was daarom zaak Irak in een korte oorlog te verslaan voordat de lente aanbrak.\nOp 17 januari 1991, twee dagen na het aflopen van het ultimatum, begon de coalitie een luchtoffensief tegen Irak onder de naam Operatie Desert Storm. Deze operatie zou het grootste luchtoffensief uit de geschiedenis worden, gevolgd door het grootste grondoffensief sinds de Tweede Wereldoorlog.\nDe geallieerden onder leiding van de Amerikaanse generaal Norman Schwarzkopf, Jr. wisten een uiterst modern en machtig leger op de been te brengen van 700.000 man, 3500 tanks, 1700 vliegtuigen en 149 oorlogsschepen. Irak beschikte echter ook over een moderne luchtmacht, en een landmacht die nog groter was: 1 miljoen man. Op papier was dit een enorm leger, hoewel het grootste deel hiervan bestond uit het Volksleger: dienstplichtigen die kwalitatief en moreel van veel slechter kaliber waren dan de Iraakse Republikeinse Garde en Speciale Eenheden. Toch hadden de geallieerde militaire leiders op een voorafgaand groot luchtoffensief aangedrongen, om de Iraakse troepen in Koeweit en Zuid-Irak te verzwakken.\nVan vliegtuigen naar raketten.\nAl snel werd duidelijk dat de geallieerden het luchtruim beheersten. Zij vernietigden eerst de radarstations, waardoor de Iraakse luchtmacht vrijwel \"blind\" werd. Mede hierdoor kon de Iraakse luchtmacht, die met moderne Russische jagers was uitgerust, haar capaciteit niet goed benutten en viel de weerstand lager uit dan verwacht. De luchtmacht van de coalitie bombardeerde militaire doelen in Irak, waarbij drie gebieden het belangrijkst waren: Bagdad vanwege de bestuurlijke centra aldaar, West-Irak omdat vanuit daar Scuds op Isra\u00ebl konden worden afgeschoten, en Zuid-Irak om de militaire kracht van de aldaar gelegerde troepen te ondermijnen. De Iraakse luchtmacht was grotendeels intact, maar durfde nauwelijks nog haar bases te verlaten.\nMaar de Iraakse leider Saddam Hoessein had een ander wapen in petto: de Scud-raket. Daags na het begin van Desert Storm werden tien van deze middellangeafstandsraketten op Tel Aviv en Haifa afgeschoten, in een poging van Irak om Isra\u00ebl in de strijd te betrekken. Dit zou wellicht de publieke opinie in de Arabische landen aan de zijde van Irak brengen. De Amerikanen wisten de Isra\u00eblische regering ervan te overtuigen dat terugslaan zinloos was en tot een gevaarlijke escalatie kon leiden. Isra\u00ebl overwoog een tegenaanval uit de lucht, maar riep zijn vliegtuigen terug toen ze nog boven Isra\u00ebl waren. Overigens richtten de raketten weinig schade aan, en een aantal miste niet alleen de steden maar haalde zelfs Isra\u00ebl niet. Men vreesde dat de door Irak afgevuurde Scudraketten misschien met chemische of biologische wapens waren geladen, maar dit was niet het geval. Zowel in Isra\u00ebl als in Saoedi-Arabi\u00eb werden Patriot-raketten ingezet in een poging de Scud's te onderscheppen. Hoewel de meeste media destijds op aangeven van persvoorlichters van de coalitie berichten dat deze Patriot's zeer effectief waren, bleek enkele jaren later uit onderzoek het tegenovergestelde.\nOver de levering van Nederlandse Patriot-verdedigingssystemen aan Isra\u00ebl ontstond destijds in Nederland discussie, vooral van de zijde van GroenLinks.\nIraakse luchtmacht verslagen.\nDe Iraakse luchtmacht had 38 MiG's verloren in de eerste oorlogsweek. Vanaf dat moment vluchtten de resterende toestellen massaal naar Iran. Dit was een verrassing voor de coalitie, omdat men verwachtte dat de luchtmacht naar Jordani\u00eb zou uitwijken dat zich welwillender jegens Irak opgesteld had. Iran was de vijand uit de Iran-Irakoorlog en nam ieder Iraaks toestel dat op Iraanse bodem landde onmiddellijk in beslag. Uiteindelijk hebben naar schatting 115 tot 140 toestellen Iran bereikt. De piloten werden jaren vastgehouden en de vliegtuigen heeft Iran niet teruggegeven. Ook de marine van Irak trachtte naar Iraanse havens uit te wijken, maar werd vrijwel geheel onderschept.\nOp 29 januari 1991 vielen de Iraakse grondtroepen het Saoedische grensstadje Khafji binnen. Irak wist de coalitie vrijwel volledig te verrassen, nam het stadje in en omsingelde een groep Amerikaanse mariniers. Na een tegenaanval waarbij zeker een dag was gemoeid wisten de Amerikanen en Saoedi's het Iraakse leger met zware verliezen uit Khafji te verdrijven. Khafji werd tevens het toneel van een \"friendly fire\"-incident, waarbij elf Amerikaanse mariniers door het vuur van hun kameraden omkwamen.\nOp 13 februari 1991 vond het bloedbad in de schuilplaats van Amiriyah plaats. Twee F-117 Stealth-bommenwerpers vuurden elk een lasergestuurde bom af op een bunker in de Bagdadse wijk Amiriyah, waarbij ruim vierhonderd burgers werden gedood die juist daarnaartoe waren gevlucht voor luchtaanvallen. Het Amerikaanse leger zei te 'weten' dat de bunker als een militair commandocentrum werd gebruikt en zei de burgerslachtoffers te betreuren. Een BBC-correspondent die vrijwel direct na de aanval in de bunker werd gelaten zei dat hij daar geen aanwijzingen voor militair gebruik had kunnen vinden. De bommen hadden zich door drie meter gewapend beton heen gedrongen.\nGrondoorlog: Operatie Desert Sabre.\nDe Sovjet-Unie probeerde nog een vredesplan uit te voeren. De Iraakse minister van Buitenlandse Zaken Tariq Aziz aanvaardde in Moskou een Russisch zespuntenvoorstel dat voorzag in een staakt-het-vuren, uitvoering van resolutie 660 van de Veiligheidsraad (die een onmiddellijke terugtrekking van de Iraakse troepen uit Koeweit inhield) en een ontkoppeling van de Koeweitcrisis van het Isra\u00eblisch-Palestijns conflict, hetgeen concessies van Iraakse zijde betekende. De Verenigde Staten vonden het zespuntenplan van Moskou echter niet ver genoeg gaan en bleven vasthouden aan het door henzelf gestelde ultimatum. Op 24 februari begon \"Operatie Desert Sabre\", de grondaanval. De aanval was een tangbeweging, waarvan de linkervleugel via een omtrekkende beweging naar de Eufraat zou oprukken en de rechtervleugel Koeweit zou bevrijden.\nDe Iraakse verdediging bestond uit drie verdedigingslinies in het zuidwesten van het land en een algemene reserve in het noordwesten. De eerste verdedigingslinie waren Iraakse grondtroepen zonder noemenswaardige ervaring. De tweede linie bestond uit oude tanks, ingegraven in het zand. De Republikeinse Garde - elitetroepen - diende als derde (en reserve) verdedigingslinie. De algemene reserve werd verzorgd door de Presidenti\u00eble Garde.\nDe murwgebeukte en verzwakte Iraakse troepen hadden zeven weken bombardementen moeten verduren en werden hierdoor ook slecht bevoorraad. Ze boden dan ook weinig weerstand en trokken zich terug of capituleerden met hele brigades en divisies tegelijk. De Republikeinse Garde was van een ander kaliber, maar kreeg al snel de handen vol met dringender zaken: in het land dreigde rebellie.\nOp 27 februari trokken de Franse geallieerde troepen Koeweit-stad binnen. De helft van het Iraakse leger was uitgeschakeld en 's avonds liet Irak weten dat alle VN-resoluties over terugtrekking uit Koeweit zouden worden aanvaard. President Bush besloot tot een staakt-het-vuren.\nGevolgen.\nDaarmee kwam een einde aan de Golfoorlog die bijna zeven weken het wereldnieuws beheerste. Offici\u00eble cijfers geven aan dat aan geallieerde zijde 131 militairen sneuvelden en 100 militairen verongelukten. Irak zelf meldde 20.000 doden bij luchtaanvallen en 15.000 doden bij de grondoorlog. Maar anderen schatten de verliezen aan Iraakse zijde veel groter: tussen de 100.000 en 150.000 doden. Zo schreef Daponte van het Amerikaanse Bureau voor Volkstelling over de gedode Irakezen dat er 86.000 mannen, 48.000 vrouwen en 32.000 kinderen omkwamen door de oorlog en de gevolgen hiervan vlak na de oorlog.\nKoeweit.\nNu nog kan men in Koeweit de beruchte Snelweg des Doods aanschouwen. Het betreft hier twee Koeweitse snelwegen waarlangs Iraakse troepen op 26 en 27 februari zich uit Koeweit aan het terugtrekken waren. De Amerikaanse luchtmacht viel deze konvooien aan, vernietigde eerst de eerste en laatste voertuigen en bombardeerde hierna herhaaldelijk de klemzittende overige militaire voertuigen. Zoals een Amerikaans piloot het verwoordde: \"het leek op schieten op vissen in een vissenkom\". Duizenden Iraakse militairen werden levend verkoold (ongeveer 2000 verkoolde voertuigen werden achteraf geteld). Dit gebeurde ondanks het feit dat de VS hadden beloofd dat zich terugtrekkende Iraakse troepen ongemoeid het land zouden kunnen verlaten.\nIrak.\nIrak bleef verzwakt achter. In veel Iraakse steden ontstonden taferelen die leken op Dolle Dinsdag in Nederland in 1944: men verwachtte dat de dagen van Saddam Hoessein geteld waren. In het Koerdische noorden en sjiitische zuiden brak daardoor opstand uit, en men verwachtte dat de Amerikanen wel een handje zouden helpen. De geallieerden stonden daarnaast aan de Eufraat en hadden met gemak naar Bagdad kunnen optrekken.\nIn Zuid-Irak kwamen de sjiieten in opstand, terwijl ook in de soennitische provincies de onrust toenam. In het noorden kwamen de Koerden (opnieuw) in opstand. De Coalitietroepen steunden deze opstanden echter niet en stonden stilzwijgend toe dat het Iraakse leger deze neersloeg. De coalitie was te bang voor chaos en anarchie na de afzetting van Saddam Hoessein. Bovendien was men bang dat een door de sjiieten gedomineerde Iraakse staat uiteindelijk tot een uitbreiding van de Iraanse invloed in de regio zou leiden. Dit kwam president Bush op verwijten te staan. De Verenigde Staten hadden de rebellie aangemoedigd en lieten de rebellen nu in de steek, zo werd gezegd. Bovendien liet men, volgens sommigen, de kans voorbijgaan om een nieuwe Iraakse staat op te bouwen met de goodwill van de meeste bevolkingsgroepen. Wel werden zogenaamde no-flyzones uitgeroepen boven Noord- en Zuid-Irak waardoor de Koerden zich in het bergachtige noorden konden handhaven.\nIrak werd derhalve een internationale paria, door sancties gedomineerd. De Coalitie verkoos een gekortwiekte Saddam Hoessein boven eventuele chaos die het gevolg zou zijn van diens afzetting. Irak zou zich in de jaren 1991-2003 zo veel mogelijk aan de controle van de VN-wapeninspecteurs onttrekken. Irak misbruikte bovendien het olie-voor-voedselprogramma. Dit programma stond beperkte handel in olie toe als uitzondering op het embargo tegen Irak, op voorwaarde dat van de opbrengst voedsel en medicijnen zouden worden gekocht voor de Iraakse bevolking. De opbrengst werd echter gebruikt door de partijtop voor de aanschaf van buitenlandse luxegoederen en wellicht zelfs (her)bewapening. Internationale diplomaten Denis Halliday, Hans-Christof von Sponeck en Jutta Burghardt, commissarissen van het programma, waren het over eens dat het programma genocidaal was voor de Iraakse bevolking. In december 1998 vond nog de Operatie Desert Fox plaats, om Irak duidelijk te maken dat het niet aan het waakzaam oog van de internationale gemeenschap kon ontsnappen.\nTegen het jaar 2000 was het duidelijk dat de sancties catastrofaal waren voor de Iraakse bevolking en nam de kritiek hierop steeds verder toe. De Verenigde Staten waren echter beducht voor een hersteld Irak. Na de terroristische aanslagen van 11 september 2001 werd het Iraakse regime geassocieerd met terrorisme en noemde president George W. Bush het als onderdeel van de zogenaamde 'axis of evil'. Uiteindelijk zouden de VS het land in 2003 alsnog bezetten.\nMoslimextremisme.\nDe Amerikaanse aanwezigheid in Saoedi-Arabi\u00eb, het land van de voor de islam heilige steden, zou door moslimextremisten waaronder groepen als Al Qaida worden gebruikt als een reden om zich tegen de Verenigde Staten te keren. Dit zou uiteindelijk hebben geleid tot de aanslagen van 11 september 2001, die weer als katalysator fungeerden voor de Amerikaanse besluitvorming ten aanzien van de bezetting van Irak in 2003."}
{"id": "5820", "revid": "166195", "url": "https://nl.wikipedia.org/wiki?curid=5820", "title": "Schizofrenie", "text": "Schizofrenie (van het Griekse \u03c3\u03c7\u03af\u03b6\u03b5\u03b9\u03bd \"schizein\", 'splijten' en \u03c6\u03c1\u03ae\u03bd \"phr\u0113n\", 'geest') is een psychische aandoening binnen het schizo\u00efde spectrum. De aandoening kan gepaard gaan met hallucinaties (het horen van stemmen), paranoia, wanen en denkstoornissen. Er is soms ook sprake van problemen in het functioneren op emotioneel en sociaal vlak.\nOndanks de letterlijke betekenis van \"schizofrenie\" (\"gespleten geest\") gaat het niet om een dissociatieve identiteitsstoornis, een aandoening waar schizofrenie soms mee wordt verward en die ook wel bekend is als \"meervoudige persoonlijkheidsstoornis\" of \"gespleten persoonlijkheid\". \nIntroductie.\nSymptomen.\nDe symptomen worden meestal voor het eerst zichtbaar bij jongvolwassenen (tussen het 15e en 30e levensjaar). De aandoening heeft wereldwijd een prevalentie van ongeveer 0,3\u20130,7%. In Nederland zijn 47.000 mensen met schizofrenie bekend bij de huisarts. De diagnose wordt gesteld op basis van geobserveerd gedrag en de door de pati\u00ebnt gerapporteerde ervaringen.\nEen belangrijk kenmerk is dat er tijdens het verloop van de ziekte minimaal eenmaal een psychotische episode is opgetreden. Doorgaans komen deze episoden vaker voor. Ze gaan gepaard met een afwijkende beleving van de werkelijkheid (een afwijkende cognitie), resulterend in onlogische gedachtepatronen, wanen, hallucinaties en in wisselende mate emotionele, denk- en gedragsstoornissen. Vaak vermindert ook het vermogen om iets te leren (cognitief verval). Voor ca. 1960 werd voor deze aandoening ook de term dementia praecox (\"=dementie op jonge leeftijd\") gebruikt. Inmiddels is de terminologie belangrijk verfijnd.\nOorzaak.\nDe oorzaak van schizofrenie is altijd onderwerp geweest van speculaties. Genetische factoren, de jeugdomgeving, neurobiologische en psychologische factoren en sociale processen lijken de belangrijkste veroorzakers te zijn. Sommige medicijnen of drugs kunnen de symptomen veroorzaken of verergeren. Onderzoek richt zich vooral op de rol van neurologische processen, hoewel er nog geen precieze biologische oorzaak is gevonden. De vele mogelijke combinaties van symptomen hebben ertoe geleid dat men zich afvraagt of de diagnose betrekking heeft op een stoornis of een aantal afzonderlijke syndromen. In dat verband spreekt men wel van schizofrenie als 'containerbegrip'.\nMogelijk bestaat er een genetische verwantschap tussen schizofrenie en de schizotypische persoonlijkheidsstoornis. Recent wordt vooral een ge\u00efntegreerd kwetsbaarheid-stressmodel gehanteerd. De genetische relatie tussen schizofrenie en autisme wordt wetenschappelijk onderzocht.\nGevolgen.\nOnbehandeld is schizofrenie een ziekte die tot veel lijden (bij pati\u00ebnt en omgeving) kan leiden en arbeidsongeschiktheid kan veroorzaken.\nDe stoornis heeft niet alleen gevolgen voor de cognitie, maar veroorzaakt meestal ook chronische problemen op het gebied van gedrag en emotie. Mensen met schizofrenie hebben vaak ook andere aandoeningen of stoornissen (comorbiditeit), zoals depressies en angststoornissen en in bijna 50% van de gevallen is er sprake van middelenmisbruik. Sociale problemen, zoals langdurige werkloosheid, armoede en dakloosheid komen vaak voor. De gemiddelde levensverwachting van mensen met schizofrenie is 12 tot 15\u00a0jaar minder dan van andere mensen. Dit wordt veroorzaakt door meer lichamelijke problemen en het vaker voorkomen van zelfmoord (ongeveer 5%).\nBehandeling.\nHet belangrijkste onderdeel van de behandeling is antipsychotische medicatie, die vooral de activiteit van dopamine- (en soms serotonine) receptoren onderdrukt. Psychotherapie, ergotherapie en begeleiding bij terugkeer in de maatschappij zijn ook belangrijke onderdelen van de behandeling. In ernstige gevallen \u2013 wanneer er gevaar bestaat voor de pati\u00ebnt zelf of voor anderen \u2013 kan een gedwongen opname nodig zijn, hoewel zo'n opname vaak van korte duur is.\nGeschiedenis.\nV\u00f3\u00f3r de negentiende eeuw zijn zelden offici\u00eble meldingen van schizofrenieachtige syndromen gerapporteerd, hoewel er wel veel gevallen bekend zijn van irrationeel, onbegrijpelijk of ongecontroleerd gedrag. Een gedetailleerd verslag van een geval uit 1797, James Tilly Matthews, en beschrijvingen door Phillipe Pinel gepubliceerd in 1809 worden vaak beschouwd als de vroegste gevallen van deze aandoening in de medische en psychiatrische literatuur. Schizofrenie is voor het eerst in 1853 beschreven als afzonderlijk syndroom bij tieners en jongvolwassenen door B\u00e9n\u00e9dict Morel onder de naam \"d\u00e9mence pr\u00e9coce\" (letterlijk 'vroege dementie'). De term dementia praecox werd in 1891 gebruikt door Arnold Pick in een verslag van een geval van een psychotische stoornis. In 1893 heeft Emil Kraepelin in de classificatie van psychiatrische stoornissen een breed nieuw onderscheid ge\u00efntroduceerd tussen \"dementia praecox\" en stemmingsstoornissen (onder de naam manische depressie; hieronder werd zowel unipolaire als bipolaire depressie verstaan). Kraepelin was van mening dat \"dementia praecox\" primair een hersenaandoening was, en meer specifiek een vorm van dementie, die zich onderscheidde van andere vormen van dementie zoals de ziekte van Alzheimer, die vaak op latere leeftijd ontstaan.\nHet woord \"schizofrenie\" \u2013 van de Oudgriekse woorden \"schizein\" (\u03c3\u03c7\u03af\u03b6\u03b5\u03b9\u03bd, \"splijten\") en \"phr\u0113n\" (\u03c6\u03c1\u03ae\u03bd, \"geest\") kan ruwweg worden vertaald als \"gespleten geest\" \u2013 werd in 1908 voorgesteld door Eugen Bleuler; hij wilde hiermee de scheiding weergeven tussen de verschillende functies van persoonlijkheid, denken, geheugen en waarneming. Bleuler omschreef de belangrijkste symptomen als de 4 \"A's\": vlak \"Affect\", \"Autisme\", verstoorde \"Associatie\" van idee\u00ebn en \"Ambivalentie\". Bleuler besefte dat de aandoening geen vorm van dementie was omdat sommige van zijn pati\u00ebnten opknapten in plaats van achteruitgingen, en stelde daarom de term schizofrenie voor. In de jaren vijftig van de twintigste eeuw vond een revolutie plaats wat betreft de behandeling dankzij de ontwikkeling en introductie van chloorpromazine.\nIn het begin van de jaren zeventig van de twintigste eeuw was er veel verschil van mening rond de diagnostische criteria voor schizofrenie. Dit leidde uiteindelijk tot de ontwikkeling van de operationele criteria die tegenwoordig worden gebruikt. Bij een groot diagnostisch onderzoek in het Verenigd Koninkrijk en de Verenigde Staten in 1971 werd duidelijk dat in Amerika veel vaker de diagnose schizofrenie werd gesteld dan in Europa. Dit had deels te maken met minder strikte diagnostische criteria in de VS, waar gebruik werd gemaakt van het handboek DSM-II, terwijl in Europa de ICD-9 werd gebruikt. David Rosenhan concludeerde in zijn onderzoek uit 1973, gepubliceerd onder de titel \"On being sane in insane places\" in het tijdschrift \"Science\", dat de diagnose van schizofrenie in de VS vaak subjectief en onbetrouwbaar was. Deze vaststelling, samen met andere factoren, leidde niet alleen tot een herziening van de diagnose \"schizofrenie\" maar ook tot de herziening van het hele DSM-handboek en uiteindelijk tot de publicatie van de DSM-III in 1980.\nEen veel voorkomend misverstand is dat met de term schizofrenie wordt aangegeven dat mensen een \"gespleten persoonlijkheid\" hebben. Hoewel sommige mensen met schizofrenie stemmen horen die ze kunnen ervaren als andere persoonlijkheden, betekent schizofrenie niet dat iemand afwisselend verschillende persoonlijkheden aanneemt. De verwarring is deels afkomstig van een letterlijke interpretatie van Bleuler's term schizofrenie. (Bleuler bracht schizofrenie aanvankelijk in verband met dissociatie (verstoring van de gewoonlijk op elkaar afgestemde functies van bewustzijn, geheugen, identiteit en/of waarneming van de omgeving) en bracht \"gespleten persoonlijkheid\" onder in de categorie schizofrenie.) Ook werd dissociatieve identiteitsstoornis (het hebben van een \"gespleten persoonlijkheid\") vaak ten onrechte gediagnosticeerd als schizofrenie op basis van de weinig strikte criteria in de DSM-II. Voor zover bekend werd de term voor het eerst foutief gebruikt in de betekenis van \"gespleten persoonlijkheid\" in een artikel van de dichter T.S. Eliot in 1933.\nDemografische data.\nOngeveer 1% van de mensen wordt op enig moment in hun leven getroffen door schizofrenie, wat in 2011 neerkwam op 24\u00a0miljoen mensen wereldwijd. Afhankelijk van hoeveel mildere gevallen van schizofrenie worden meegerekend varieert deze schatting licht. De gerapporteerde prevalentie van schizofrenie neemt sinds het midden van de twintigste eeuw in veel landen af, al is het niet zeker of dit niet te wijten is aan de veranderde criteria voor diagnose.\nSchizofrenie komt in alle etnische groepen en over de hele wereld voor. Het komt om onbekende redenen wel vaker voor in de stad dan op het platteland. Daarnaast komt het 10 tot 100 keer vaker voor in de Verenigde Staten en Europa dan in derdewereldlanden. Dit verschil is deels toe te schrijven aan de betere vastlegging van diagnoses in ontwikkelde landen, maar er zijn ook andere mogelijke oorzaken, waaronder sociale steun en eetgewoontes. Een dieet dat rijk is aan suiker en verzadigde vetten verergert schizofrenie, terwijl een dieet dat rijk is aan vis (omega 3-vetten) het juist vermindert. De ziekte is wereldwijd verantwoordelijk voor ongeveer 1% van de voor beperkingen gecorrigeerde levensjaren.\nSchizofrenie komt 1,4\u00a0keer zo vaak voor bij mannen als bij vrouwen. Daarnaast is het ernstiger bij mannen en treedt het op jongere leeftijd op, meestal in de tienerjaren of vroeg in de twintig bij mannen en laat in de twintig bij vrouwen. Schizofrenie bij kinderen komt veel minder vaak voor, net als het ontstaan van schizofrenie op middelbare of oudere leeftijd.\nOnderzoekers hebben een aantal opvallende, onverklaarbare eigenaardigheden vastgesteld van schizofrenie:\nDiagnose.\nDe diagnose schizofrenie wordt gesteld op basis van de criteria uit ofwel de \"Diagnostic and Statistical Manual of Mental Disorders\" (DSM-5) van de American Psychiatric Association, of de International Statistical Classification of Diseases and Related Health Problems (ICD-10) van de Wereldgezondheidsorganisatie. Deze criteria zijn gebaseerd op door pati\u00ebnten zelf gemelde ervaringen en door andere gemelde afwijkingen in hun gedrag, gevolgd door een klinische beoordeling door een psychiater. In Europa wordt over het algemeen uitgegaan van de criteria volgens de ICD-10, terwijl in de VS en de rest van de wereld de DSM wordt gebruikt. Ook in wetenschappelijk onderzoek wordt meestal uitgegaan van dit laatste instrument. In de ICD-10 wordt meer nadruk gelegd op de door Schneider gedefinieerde symptomen van de eerste orde. In de praktijk komen de twee systemen echter sterk overeen.\nDe symptomen van schizofrenie komen op een glijdende schaal voor onder de algehele bevolking en moeten dan ook een bepaalde mate van ernst bereiken voordat de diagnose schizofrenie wordt gesteld. Er is nog geen objectieve test beschikbaar.\nSymptomen.\nMensen die aan schizofrenie lijden, hebben een of meer psychosen doorgemaakt. Een dergelijke periode kan enkele dagen tot vele jaren duren.\nEen psychose kan zeer heftig verlopen, waarbij de persoon vaak behalve verward ook heel druk is. Dit wordt ook wel een acute psychose genoemd. Als een psychose langer duurt, verloopt deze meestal rustiger. We noemen dit een chronische psychose.\nDe meest kenmerkende symptomen van schizofrenie zijn de hallucinaties (meestal stemmen horen), wanen (vaak bizar van aard of achtervolgingswanen) en chaotisch denken en spreken. Dit laatste kan vari\u00ebren van de draad van het gesprek kwijt raken, tot zinnen die nog maar nauwelijks iets met elkaar te maken hebben, en in ernstige gevallen tot onsamenhangende spraak die bekendstaat als 'wortsalat' (logorroe). Sociaal teruggetrokken gedrag, slordigheid in kleding en hygi\u00ebne, desinteresse en verminderd oordeelsvermogen horen ook bij schizofrenie. Ook kenmerkend is een gebrek aan inzicht in deze problemen.\nVaak is er ook sprake van een zichtbaar patroon van emotionele problemen, bijvoorbeeld het niet reageren op andere mensen. Verstoorde sociale cognitie wordt in verband gebracht met schizofrenie, net zoals symptomen van paranoia. Sociale isolatie komt vaak voor. Problemen met het werkgeheugen en het langetermijngeheugen, aandacht, uitvoerende functies en de snelheid van informatieverwerking komen ook voor. Bij een niet veel voorkomend subtype kan het voorkomen dat de pati\u00ebnt vrijwel niets zegt, bewegingloos in een bizarre houding blijft of doelloze opwinding ten toon spreidt, allemaal tekenen van catatonie.\nSchizofrenie begint vaak in de late puberteit of jongvolwassenheid, tijdens de belangrijkste jaren van de sociale ontwikkeling en de beroepskeuze. Bij 40% van de mannen en 23% van de vrouwen met schizofrenie is de ziekte v\u00f3\u00f3r het 19e levensjaar tot uiting gekomen. Om de verstoring van de ontwikkeling veroorzaakt door schizofrenie te beperken, wordt er hard gewerkt aan het identificeren en behandelen van de prodromale (voorbode) fase van de ziekte, die al tot 30\u00a0maanden v\u00f3\u00f3r het zichtbaar worden van de symptomen is opgespoord. Degenen bij wie de schizofrenie doorzet, kunnen in de prodromale fase voorbijgaande psychotische symptomen krijgen, en aspecifieke symptomen als sociale teruggetrokkenheid, prikkelbaarheid, dysforie en onhandigheid.\nUit MRI scans van hersenen zijn indicaties dat personen met schizofrenie een kleinere hippocampus, amygdala, thalamus, nucleus accumbens en intracranial space en grotere globus pallidus en ventrikelvolumes hebben.\nPositieve en negatieve symptomen.\nSchizofrenie wordt vaak beschreven in termen van positieve en negatieve symptomen. Positieve symptomen duiden op de aanwezigheid van ongebruikelijke percepties, gedachten en gedragingen zoals wanen en hallucinaties. Negatieve symptomen duiden op de afwezigheid of een gebrek in bepaalde gedragsdomeinen zoals energieverlies, geen plezier meer in dingen kunnen hebben (anhedonie) en lusteloosheid.\nPositieve symptomen zijn symptomen die de meeste mensen normaal niet hebben, maar die voorkomen bij mensen met schizofrenie. Hierbij kan het gaan om wanen, wanordelijke gedachten en spraak en hallucinaties op het gebied van de tast, het gehoor, het zien, de geur en de smaak, symptomen die meestal worden gezien als uitingen van een psychose. Hallucinaties houden meestal ook verband met de inhoud van de ervaren wanen. Positieve symptomen reageren gewoonlijk goed op medicatie.\nBij negatieve symptomen gaat het om stoornissen in normale emotionele reacties of andere denkprocessen. Het gaat hierbij vaak om afgevlakt affect en emotie, spraakarmoede (alogie), onvermogen om plezier te beleven (anhedonie), het ontbreken van de wens om sociale contacten aan te gaan (asocialiteit) en gebrek aan motivatie (avolitie). Onderzoek duidt erop dat negatieve symptomen meer dan positieve symptomen bijdragen aan een slechte kwaliteit van leven, functioneel onvermogen en belasting van anderen. Negatieve symptomen reageren vaak minder goed op medicatie. Voor de nieuwere atypische antipsychotica geldt dat zij wellicht effectiever zijn in de bestrijding van negatieve symptomen, vergeleken met de klassieke middelen. Mensen die veel last hebben van negatieve symptomen hebben vaak een voorgeschiedenis van onaangepast gedrag voordat de ziekte tot uiting komt.\nKenmerkend aan schizofrenie is dat het een progressief proces is waarbij episodes met positieve symptomen elkaar opvolgen, waarbij hoe meer dergelijke episodes worden doorgemaakt des te meer negatieve symptomen bepalend worden voor het welzijn van de pati\u00ebnt. Met andere woorden; hoe meer psychotische episodes de pati\u00ebnt doormaakt, hoe ernstiger de affectieve vervlakking wordt.\nEnkele voorbeelden van symptomen.\n\"Enkele voorbeelden van symptomen die zich kunnen voordoen tijdens het dagelijks leven\"\nClassificatie volgens DSM en ICD-10.\nDe DSM-IV-TR beschrijft vijf subcategorie\u00ebn van schizofrenie, hoewel de ontwikkelaars van de DSM-5 (de vijfde editie van deze uitgave) aanbevelen deze uit de nieuwe classificatie te verwijderen:\nIn de ICD-10 worden ook nog de volgende twee subtypes onderscheiden:\nClassificatie volgens Schneider.\nIn het begin van de twintigste eeuw maakte de psychiater Kurt Schneider een lijst van psychotische symptomen, waarvan hij dacht dat die schizofrenie onderscheiden van andere psychotische aandoeningen. Deze worden \"symptomen van de eerste orde\" of Schneider's symptomen van de eerste orde genoemd. Deze symptomen omvatten het idee dat je door middel van manipulatie wordt gestuurd door een externe kracht, de overtuiging dat gedachten in je bewuste geest worden geplant of er uit worden verwijderd, de overtuiging dat je gedachten worden uitgezonden naar andere mensen, en het horen van stemmen die commentaar geven op je gedachten of je daden of die een gesprek hebben met andere hallucinatoire stemmen. Hoewel zij een belangrijke bijdrage hebben geleverd aan de huidige diagnostische criteria, wordt de specificiteit van de symptomen van de eerste orde in twijfel getrokken. Een bespreking van diagnostische wetenschappelijke onderzoeken, uitgevoerd tussen 1970 en 2005, laat zien dat de claims van Schneider noch bevestigd, noch ontkracht kunnen worden en geeft als aanbeveling dat de symptomen van de eerste orde minder aandacht moeten krijgen in toekomstige herzieningen van diagnostische systemen.\nDifferenti\u00eble diagnostiek.\nPsychotische symptomen kunnen voorkomen bij diverse andere geestesziekten, zoals bipolaire stoornis, borderline-persoonlijkheidsstoornis, geneesmiddelvergiftiging en door drugs veroorzaakte psychoses. Wanen (van het \u2018niet bizarre\u2019 type) komen ook voor bij waanstoornissen, en sociale terugtrekking zien we ook bij mensen die lijden aan sociale fobie, ontwijkende persoonlijkheidsstoornis en schizotypische persoonlijkheidsstoornis. Schizofrenie komt zo vaak voor in combinatie met een obsessieve-compulsieve stoornis dat van puur toeval geen sprake kan zijn, alhoewel het lastig kan zijn om de obsessies bij een obsessieve-compulsieve stoornis te onderscheiden van de wanen die bij schizofrenie voorkomen.\nSoms is een meer algemeen medisch en neurologisch onderzoek nodig om bepaalde medische ziekten uit te sluiten die in zeldzame gevallen op schizofrenie lijkende symptomen kunnen veroorzaken, zoals metabole stoornis, systemische infecties, syfilis, besmetting met het hiv-virus, epilepsie en beschadigd hersenweefsel. Mogelijk moet een delier worden uitgesloten. Een delier kenmerkt zich door visuele hallucinaties, een acuut begin en een wisselend bewustzijnsniveau, en duidt op een onderliggende medische aandoening. Bij terugval worden onderzoeken meestal niet herhaald, tenzij er een specifiek \"medische\" indicatie is of als er mogelijk sprake is van bijwerkingen van antipsychotica.\nPrognose.\nDe gemiddelde levensverwachting van pati\u00ebnten met de diagnose schizofrenie ligt 12 tot 15\u00a0jaar lager dan die van gezonde mensen. Dit komt met name doordat de ziekte vaak voorkomt in combinatie met obesitas, een veelal zittend bestaan en roken. Het grotere risico op zelfdoding speelt een minder grote rol. Deze verschillen in levensverwachting zijn tussen de jaren zeventig en negentig van de twintigste eeuw toegenomen, waarna ze tussen 1990 en 2010 in een gezondheidssysteem met vrije toegang tot gezondheidszorg (Finland) ongeveer gelijk bleven.\nSchizofrenie is een belangrijke oorzaak van handicaps. Actieve psychose is de op twee na meest invaliderende stoornis, na tetraplegie en dementie en nog v\u00f3\u00f3r dwarslaesie en blindheid. Ongeveer driekwart van de mensen die aan schizofrenie lijden, is door de terugvallen blijvend gehandicapt. Sommige mensen herstellen echter volledig en ook anderen kunnen soms prima functioneren in de maatschappij. De meeste schizofreniepati\u00ebnten wonen met maatschappelijke ondersteuning op zichzelf. De langetermijnprognose na een eerste psychotische episode is voor 42% van de pati\u00ebnten goed, voor 35% gemiddeld en voor 27% slecht. De prognoses voor schizofreniepati\u00ebnten lijken in ontwikkelingslanden beter te zijn dan in de ontwikkelde wereld, maar hierbij worden ook vraagtekens gezet.\nDe diagnose schizofrenie gaat gepaard met een bovengemiddeld hoog su\u00efcidepercentage. De oorspronkelijke schatting lag op 10%, maar in een meer recente analyse van onderzoeken en statistieken is dit getal bijgesteld naar 4,9%. De meeste zelfdodingen vinden plaats in de periode na het ontstaan van de ziekte of de eerste opname. Meer pati\u00ebnten, 20 tot 40%, doen een of meer pogingen zich van het leven te beroven.\nEr zijn aanwijzingen dat de kansen voor mensen met parano\u00efde schizofrenie om zelfstandig te leven en goed te functioneren op het werk beter zijn dan voor mensen met andere typen schizofrenie.\nGeweld.\nMensen met een ernstige psychiatrische stoornis zoals schizofrenie lopen een aanzienlijk grotere kans om slachtoffer te worden van een misdrijf, zowel geweldsmisdrijven als misdrijven zonder geweld. Omgekeerd is schizofrenie ook wel in verband gebracht met een hoger percentage gewelddaden, hoewel de oorzaak hiervan met name ligt in hogere percentages drugsgebruik. Percentages doodslag waarvan een verband bestaat met psychosen zijn vergelijkbaar met die verbonden met drugsgebruik en houden gelijke tred met de totale percentages per gebied. De meningen lopen uiteen over de rol van schizofrenie bij het gebruik van geweld dat niet samenhangt met drugsgebruik, maar mogelijk zijn bepaalde aspecten van de persoonlijke geschiedenis of de psychische toestand van invloed.\nNieuws over schizofrenie in de media heeft vaak te maken met zeldzame maar ongebruikelijke gewelddadige gebeurtenissen. Wellicht daardoor gaf in 1999 in een representatieve steekproef 12,8% van de Amerikanen aan dat ze geloofden dat het \"heel waarschijnlijk\" was dat mensen met schizofrenie geweld tegen anderen zouden gebruiken, en zei 48,1% te denken dat dit \"enigszins waarschijnlijk\" was. Meer dan 74% zei dat mensen met schizofrenie \"niet erg goed in staat\" of \"helemaal niet in staat\" waren om te beslissen over hun eigen behandeling, en 70,2% was dezelfde mening toegedaan over beslissingen over het omgaan met geld. Uit een analyse van meerdere wetenschappelijke onderzoeken blijkt dat tegenwoordig twee keer zo veel mensen als rond 1950 denken dat psychotische mensen gewelddadig zijn.\nZiekteverloop.\nSchizofrenie verloopt in fasen. De duur van elke fase varieert van persoon tot persoon. Het gaat om de volgende fasen: de prodromale fase, de acute fase/psychotische fase en de herstelfase/stabiele fase.\n\"De prodromale fase\" of de \"voorfase\" is de periode die voorafgaat aan de eerste psychose. Deze fase kan heel kort duren (enkele dagen), of heel lang (soms een aantal jaren). De ziekte heeft zich in deze fase nog niet geheel ontwikkeld, maar er zijn wel enkele voortekenen. Deze vroege symptomen zijn soms vaag en nauwelijks op te merken. Zo kunnen er veranderingen zijn in de manier waarop mensen hun gevoelens, gedachten en ervaringen beschrijven. Er treden dus veranderingen op allerlei gebieden op (gevoelens, gedachten, waarneming en lichamelijke functies) maar de persoon ervaart nog geen echte psychotische symptomen als wanen, hallucinaties en denkstoornissen.\nTijdens de \"acute fase/psychotische fase\" treden de kenmerkende psychotische symptomen op de voorgrond. We hebben het dan over wanen, denkstoornissen en hallucinaties. Naast deze symptomen is er ook vaak sprake van stemmingsstoornissen, gedragsstoornissen en slaapproblemen. Deze fase houdt meestal aan totdat met de juiste behandeling wordt begonnen. Een psychotische fase duurt ongeveer drie maanden tot een half jaar. De meeste pati\u00ebnten kennen meerdere psychotische fasen met daartussen een herstel- of stabiele fase.\nOok in de \"herstelfase/stabiele fase\" is vaak nog een aantal symptomen aanwezig. Deze zijn echter veel minder heftig en opvallend dan tijdens een actieve psychose. Het zijn vooral verschijnselen van minder goed en trager psychisch functioneren. Pati\u00ebnten trekken zich terug en vertonen weinig of geen initiatief. In zo'n 20% van de gevallen blijven na een of meer psychotische fasen wanen, hallucinaties en verwardheid bestaan.\nOorzaken en risicofactoren.\nBij het ontstaan van schizofrenie speelt een combinatie van genetische factoren en omgevingsfactoren een rol. Bij mensen met een familiegeschiedenis van schizofrenie, die een voorbijgaande psychose krijgen, wordt in 20\u201340% van de gevallen een jaar later de diagnose schizofrenie gesteld.\nOok bij eeneiige tweelingen (die dezelfde genen hebben) bestaat echter geen volledige concordantie (als de ene helft van een tweeling het heeft, heeft de andere het in 50-70% van de gevallen ook), wat een aanwijzing is dat naast de erfelijkheid ook de omgeving een rol kan spelen in het ontstaan van de ziekte.\nBelangrijke risicofactoren zijn onder meer: mannelijk geslacht, depressie, een hoog IQ, en emotionele instabiliteit.\nGenetische factoren.\nSchattingen van erfelijkheid lopen uiteen omdat het moeilijk is om de genetische invloeden en de omgevingsinvloeden te scheiden. De grootste risicofactor voor het krijgen van schizofrenie is het hebben van een bloedverwant in de eerste graad die schizofreen is (risico is 6,5%); meer dan 40% van de eeneiige tweelingen krijgt schizofrenie als de ander het ook heeft. Er zijn waarschijnlijk vele genen bij betrokken, waarbij elk gen een klein effect heeft en niet duidelijk is hoe ze worden overgedragen en tot uiting komen. Er zijn veel mogelijke kandidaten voorgesteld, waaronder bepaalde copynumbervariaties, NOTCH4 en plaatsen in chromosomen waar zich histoneiwitten bevinden. Een aantal genoombrede associaties zoals zinkvingereiwit 804A zijn ook in verband gebracht met schizofrenie. Er lijkt een grote overlap te zijn tussen de genetica van schizofrenie en bipolaire stoornis.\nAangenomen dat er een erfelijke basis is, stelt de ontwikkelingspsychologie de vraag waarom er genen zijn ontstaan die de kans op psychoses vergroten, omdat deze aandoening vanuit evolutionair gezichtspunt een maladaptatie is. Een van de theorie\u00ebn stelt dat er genen bij betrokken zijn die met de evolutie van taal en de menselijke aard te maken hebben, maar tot op heden zijn dit niet meer dan theoretische idee\u00ebn.\nRisico op het krijgen van schizofrenie voor familieleden van een pati\u00ebnt:\nOmgevingsfactoren.\nOmgevingsfactoren die in verband zijn gebracht met het ontstaan van schizofrenie zijn de leefomgeving, drugsgebruik en prenatale stress. Opvoeding lijkt niet van grote invloed te zijn, hoewel mensen die stimulerende ouders hebben zich beter ontwikkelen dan mensen met kritische of vijandige ouders. Aangetoond is dat het leven in een stedelijke omgeving tijdens de jeugd of als volwassene de kans op schizofrenie verdubbelt, zelfs als rekening wordt gehouden met drugsgebruik, etniciteit en de grootte van de sociale groep. Andere factoren die van belang zijn, zijn sociale isolatie en emigratie vanwege maatschappelijke tegenspoed, rassendiscriminatie, disfunctioneren van het gezin, werkloosheid en slechte huisvesting.\nDrugsgebruik.\nDrugsgebruik wordt in verband gebracht met het tot ontwikkeling komen van latent aanwezige schizofrenie. Ongeveer de helft van de mensen die lijdt aan schizofrenie gebruikt veel drugs en/of alcohol. Drugs worden waarschijnlijk vooral gebruikt als vorm van zelfmedicatie om met depressie, angst, verveling en eenzaamheid om te kunnen gaan. Frequent gebruik zou schizofrenie kunnen verergeren. Drugsgebruik wordt in verband gebracht met een stijging van het risico op het vervroegd ontwikkelen van een psychotische stoornis maar is niet de oorzaak. Het gebruik van amfetamine, coca\u00efne en alcohol kan leiden tot een psychose die gelijkenis vertoont met schizofrenie.\nOverige omgevingsfactoren.\nEen omgevingsfactor die herval in een psychotische toestand kan uitlokken is het niveau van expressed emotion (kritiek, vijandigheid of emotionele overbetrokkenheid) van de familieleden. Dit is geen oorzaak van schizofrenie, maar wel een factor waarvan duidelijk is aangetoond dat die versneld herval uitlokt.\nRoken.\nHoewel nicotine niet bekendstaat als veroorzaker van schizofrenie, is er in verschillende wereldwijde onderzoeken een sterk verband aangetoond tussen schizofrenie en roken. Het gebruik van sigaretten is bijzonder hoog onder mensen bij wie schizofrenie geconstateerd is: naar schatting rookt 80% tot 90% regelmatig, vergeleken met 20% van de algehele bevolking. Degenen die roken zijn vaak zware rokers en gebruiken bovendien sigaretten met een hoog nicotinegehalte. Dit draagt bij aan de somatische problemen van deze groep pati\u00ebnten. Nicotine verlaagt de antipsychoticaspiegel en vermindert daardoor ook sommige bijwerkingen van deze middelen. Ook het metaboolsyndroom komt meer voor bij pati\u00ebnten met schizofrenie.\nOntwikkelingsfactoren.\nFactoren als hypoxie en infecties kunnen, net als stress en ondervoeding bij de moeder tijdens de zwangerschap, het risico op schizofrenie op latere leeftijd licht verhogen. Schizofreniepati\u00ebnten worden (althans op het noordelijk halfrond) vaker in de winter of lente geboren, wat te maken zou kunnen hebben met een verhoogde blootstelling aan virussen tijdens de zwangerschap of met een lagere Vitamine D spiegel van de moeder. Het verschil is ongeveer 5 tot 8%.\nOverige risicofactoren.\nOverige bevindingen van hersenonderzoek:\nNaast bovenstaande potenti\u00eble oorzaken van schizofrenie, zijn er ook factoren die een psychotische episode kunnen uitlokken of de ziekte verergeren bij iemand die al schizofreen is. Bij iemand met een aanleg voor het ontwikkelen van schizofrenie kunnen zij de trekkerfunctie hebben voor het krijgen van de aandoening.\nMechanismen.\nEr is al meerdere malen gezocht naar verklaringen voor de samenhang tussen schizofrenie en een veranderde werking van de hersenen. Een van de populairste theorie\u00ebn is de dopaminehypothese, die stelt dat psychoses het gevolg zijn van een onjuiste interpretatie door de hersenen van foutieve afgifte van signalen door dopaminerge neuronen.\nPsychologische factoren.\nEr zijn al vele psychologische mechanismen genoemd als oorzaken voor het ontstaan en blijven bestaan van schizofrenie. Mensen met schizofrenie of een verhoogd risico op deze ziekte maken vaak cognitieve fouten, vooral in gespannen of verwarrende situaties. Sommige cognitieve kenmerken kunnen een weerspiegeling zijn van algemene neurocognitieve stoornissen, zoals geheugenverlies, terwijl andere te maken kunnen hebben met specifieke problemen en ervaringen.\nHoewel mensen met schizofrenie vaak weinig emotie vertonen, oftewel een \u2018afgevlakt affect\u2019 hebben, is recent aangetoond dat veel schizofrene mensen wel degelijk emotioneel kunnen reageren, met name op stressvolle of negatieve prikkels, en dat deze gevoeligheid kan leiden tot ontvankelijkheid voor symptomen of de ziekte zelf. Er zijn aanwijzingen dat de inhoud van waanidee\u00ebn en psychotische ervaringen weergaven kunnen zijn van de emotionele oorzaken van de ziekte, en dat hoe iemand deze ervaringen interpreteert van invloed kan zijn op de symptomen. Het aannemen van \"veilig gedrag\" om ingebeelde bedreigingen te vermijden kan er mede voor zorgen dat de wanen chronisch worden. Ook de effecten van psychotherapie op de symptomen van schizofrenie wijzen erop dat psychologische mechanismen een rol spelen bij de ziekte.\nNeurologische factoren.\nSchizofrenie gaat gepaard met subtiele verschillen in hersenstructuren (in 40 tot 50% van alle gevallen) en in de hersenchemie tijdens acute psychoses. Wetenschappelijk onderzoek waarbij gebruik wordt gemaakt van neuropsychologische tests en neurologische beeldvorming zoals fMRI en PET om functionele verschillen in hersenactiviteiten te bestuderen, heeft uitgewezen dat deze verschillen zich vooral lijken voor te doen in de voorhoofdskwab, de hippocampus en de slaapkwabben. Er zijn gevallen bekend van afname in hersenvolume (minder sterk dan in het geval van de ziekte van Alzheimer) rond de frontale cortex en de slaapkwabben. Het is echter niet zeker of een dergelijke volumeafname progressief is of al bestond voordat de ziekte zich openbaarde. Deze verschillen worden ook wel toegeschreven aan de neurocognitieve stoornissen waarmee schizofrenie vaak gepaard gaat. Aangezien er sprake is van veranderingen in de neurale circuits, wordt ook wel verondersteld dat schizofrenie moet worden beschouwd als een verzameling neurologische ontwikkelingsstoornissen.\nHet dopaminerge systeem is onderdeel van een complexer systeem in de hersenen. De neurotransmitters glutamaat, acetylcholine en serotonine spelen eveneens een rol bij schizofrenie. Dit blijkt onder andere uit het werkingsmechanisme van clozapine en aripiprazol.\nMechanisme in relatie tot autisme.\nBij mensen vindt celdeling plaats door meiose. Bij dit delingsproces worden de chromosoomparen gesplitst en wel zo dat van ieder paar \u00e9\u00e9n vertegenwoordiger naar een dochtercel gaat. Hierdoor wordt, per cel, het aantal chromosomen gehalveerd, terwijl ieder kenmerk (gen) toch nog aanwezig blijft. Wat de informatie voor elk kenmerk inhoudt, wordt louter door het toeval bepaald.\nNaast het toevalsproces voor wat betreft de kenmerken, vindt er een tweede toevalsproces plaats. In dit tweede toevalsproces worden er in het DNA op een willekeurige manier stukjes DNA weggelaten (deletie), toegevoegd (duplicatie), verplaatst (translocatie) en omgedraaid (inversie). Dit proces verklaart waarom er zoveel genetische verschillen zijn tussen mensen, en waarom zelfs een eeneiige tweeling genetisch niet 100% gelijk is.\nProbleem van het tweede toevalsproces is dat er genetische fouten kunnen ontstaan rond de conceptie. Door met name de deletie en de duplicatie kunnen chromosomen korter of langer worden. Het resultaat van een spontane verandering in de structuur van DNA is een zogenoemde copynumbervariatie. Door het ontstaan van een copynumbervariaties kunnen chromosomen van ongelijke grootte of ongelijk aantal worden samengebracht in een nieuwe cel. Als dit gebeurt rond de conceptie, ontstaat er uit deze eerste cel een mens met een genetische variatie. Dit kan zowel positief als negatief uitvallen. In positieve gevallen ontstaat er een mens met een bijzondere vaardigheid die positief wordt beoordeeld, bijvoorbeeld op het gebied van sport of wetenschap. In negatieve gevallen kan er sprake zijn van een syndroom of een ernstige handicap.\nDe natuur lijkt voor dit spontane proces te kiezen, omdat het op de lange termijn op genetisch niveau leidt tot een \"beter soort mens\", waar het gaat om de aanpassing van het organisme aan zijn omgeving. Mensen met positieve resultaten zullen zich voortplanten, waardoor de positieve aanpassing zich zal gaan verspreiden, terwijl dit in gevallen van negatieve resultaten uitblijft.\nOp basis van het meioseproces zijn er twee waarschijnlijke manieren waarop schizofrenie ontstaat:\nEr zijn dus in de meiose stukjes te veel of stukjes te weinig in het DNA ontstaan op een specifieke locatie. Hiermee wordt de basis gelegd voor een syndroom.\nVervolgens treden er problemen op in de ontwikkeling van het embryo in de eerste maand van de zwangerschap. Ongeveer 20 tot 40 dagen na de bevruchting gaat er bij beide stoornissen iets fout in de aanleg van de lichaamsdelen en hersenen, wat een kettingreactie op gang brengt die zowel autisme als schizofrenie kan veroorzaken. Autisme en schizofrenie zijn dan ook onderdeel van een continu\u00fcm waarbinnen zowel het autismespectrum als het schizo\u00efde spectrum valt. Dit verklaart waarom er in gezinnen waarin autisme voorkomt regelmatig ook personen met schizofrenie worden aangetroffen.\nAutisme en schizofrenie zijn dus geen op zichzelf staande afwijkingen, maar zijn beide een gevolg van een mutatie (een spontane, genetische verandering) die een syndroom tot gevolg heeft. Afhankelijk van de mate van de genetische verandering varieert de ernst van het syndroom. Bij alle variaties is een aantal identieke kenmerken te zien:\nEr zijn tot nu toe een negental locaties ontdekt in het DNA, die gerelateerd kunnen worden aan het voorkomen van autisme of schizofrenie, de zogenoemde 'hotspots': 1q21.1(chromosoom 1, lange arm, bandje 21.1), 3q29, 15q13.3, 16p11.2 (chromosoom 16, korte arm, bandje 11.2), 16p13.1, 16q21, 17p12, 21q11.2 en 21q13.3. Bij een aantal hotspots is zowel autisme als schizofrenie waargenomen op die locatie. In andere gevallen is de ene vorm waargenomen en wordt naar de andere nog gezocht.\nStatistisch is vastgesteld dat bij een deletie van 1q21.1 (1q21.1-deletiesyndroom) significant vaker schizofrenie voorkomt en bij een duplicatie van 1q21.1 (1q21.1-duplicatiesyndroom) significant vaker autisme voorkomt. Vergelijkbare waarnemingen zijn gedaan voor chromosoom 16 op 16p11.2 (defici\u00ebntie: autisme/duplicatie: schizofrenie), chromosoom 22 op 22q11.21 (deletie (Velocardiofaciaal syndroom): schizofrenie/duplicatie: autisme) en 22q13.3-deletie (syndroom van Phelan-McDermid): schizofrenie/duplicatie: autisme). Inmiddels heeft aanvullend onderzoek bevestigd dat de kans op een verband tussen schizofrenie en deleties bij 1q21.1, 3q29, 15q13.3, 22q11.21 en Neurexin 1 (NRXN1) en duplicaties bij 16p11.2 op 7,5% of hoger ligt\nDe resultaten van onderzoek naar relaties tussen autisme en schizofrenie gekoppeld aan defici\u00ebnties/duplicaties voor chromosoom 15 (15q13.3), chromosoom 16 (16p13.1) en chromosoom 17 (17p12) zijn niet eenduidig. \nBehandeling.\nSchizofrenie wordt in eerste instantie behandeld met geneesmiddelen tegen psychoses, vaak in combinatie met psychologische en maatschappelijke ondersteuning. Een steungevende, emotioneel niet belastende omgeving (lage expressed emotion), die veiligheid en voorspelbaarheid biedt, samen met structuur, zijn behulpzaam.\nBij ernstige episodes kan een pati\u00ebnt worden opgenomen in een ziekenhuis; vrijwillig of verplicht, binnen de kaders van de Wet verplichte geestelijke gezondheidszorg. Langdurige opnames komen sinds de in de jaren zestig van de twintigste eeuw ingezette de-institutionalisering niet veel meer voor, maar helemaal verleden tijd zijn ze niet.\nIn Nederland worden GGZ-pati\u00ebnten in het algemeen thuis begeleid en behandeld. Dat gebeurt idealiter in samenwerking met gemeenten en andere maatschappelijke organisaties, zoals woningcorporaties, UWV, politie en justitie, onderwijs, re-integratiebedrijven, schuldhulpverlening, maar ook huisartsen en thuishulpverlening.\nMedicatie.\nDe psychiatrische behandeling van schizofrenie bestaat in eerste instantie uit het toedienen van middelen tegen psychoses (antipsychotica), waardoor de positieve symptomen van een psychose binnen 7 \u00e0 14 dagen kunnen afnemen. Er bestaan ook geneesmiddelen en die de \"positieve symptomen\" (vooral hallucinaties en denkstoornissen) vrij goed onderdrukken, met als nadelig gevolg een duidelijke vervlakking van het emotionele leven. Doordat prikkels, verbale en non-verbale signalen uit de omgeving, door antipsychotica (geneesmiddelen) enigszins gedempt worden, worden gebeurtenissen vaak minder intens beleefd. Zowel prettige als onprettige gebeurtenissen maken minder \"indruk\". Dit soort middelen heeft echter weinig effect op de negatieve symptomen en cognitieve disfunctie. Door langdurig gebruik wordt het risico op terugval verkleind.\nEr bestaan twee groepen van antipsychotica: De typische en de atypische geneesmiddelen. Het verschilt van persoon tot persoon welk middel werkt. Het is vaak een kwestie van proberen welk middel bij een bepaald persoon het best werkt. De keuze voor een bepaald antipsychoticum wordt gemaakt door de voordelen, risico's en kosten af te wegen. Op de vraag of typische of atypische antipsychotica beter zijn, is geen eenduidig antwoord te geven. Wanneer typische antipsychotica in een lage of matige dosering worden gebruikt, is het percentage pati\u00ebnten dat zelf met de medicatie stopt of een terugval krijgt, even groot als bij atypische antipsychotica. Van de pati\u00ebnten reageert 40\u201350% goed en 30\u201340% gedeeltelijk op de geneesmiddelen, terwijl 20% ongevoelig blijkt voor deze behandeling. Van dit laatste is sprake wanneer de symptomen na zes weken nog niet reageren op twee \u00e0 drie verschillende antipsychotica. Bij mensen die niet goed reageren op andere geneesmiddelen werkt clozapine vaak wel. Dit middel kan echter een gevaarlijke bijwerking hebben: 1 tot 4% van de gebruikers krijgt te maken met agranulocytose (verlaging van het aantal witte bloedcellen).\nTypische antipsychotica hebben meer extrapiramidale bijwerkingen, zoals speekselvloed, droge mond, spiertonus, bewegingsonrust, blikkramp en kaakklem. Gebruik van de atypische variant leidt vaker tot een flinke gewichtstoename, diabetes en metabool syndroom. Atypische antipsychotica hebben weliswaar minder extrapiramidale bijwerkingen, maar het verschil is niet erg groot. De bijwerkingen zijn dosisafhankelijk. Sommige atypische antipsychotica, zoals quetiapine en risperidon, brengen een hoger overlijdensrisico met zich mee dan het atypische antipsychoticum perfenazine, terwijl clozapine het laagste overlijdensrisico oplevert. Het is nog onduidelijk of de nieuwere antipsychotica het risico op neuroleptisch maligne syndroom, een zeldzame maar ernstige neurologische bijwerking, beperken.\nMensen die niet geregeld medicijnen kunnen of willen innemen, kunnen een depotinjectie met een verlengde werkingsduur toegediend krijgen. Het gevaar voor terugval wordt door deze depotpreparaten verder verkleind dan met orale medicatie. Bovendien kunnen ze in combinatie met psychosociale behandelingen mogelijk de therapietrouw verbeteren.\nPsychosociale behandeling.\nEr zijn manieren om de geest weer tot rust te manen, door een rustige levenswijze: goed slapen, eten, en een normaal dagritme. Het verminderen van prikkels kan uiteraard ook bewerkstelligd worden door in een prikkelarme omgeving te vertoeven. In concreto: vermijden van drukke winkels, verjaardagsfeestjes, telefoon, televisie e.d.\nBij de behandeling van schizofrenie kan een psychosociale therapie van nut zijn, waaronder:\nAlternatieve benaderingen.\nBij bepaalde cli\u00ebntenorganisaties bestaat verzet tegen de visie dat schizofrenie een psychische aandoening is (biologisch) of tegen de visie dat de aandoening behandeld zou moeten worden, met name met medicatie. De antipsychiatrie van de jaren zestig bekeek schizofrenie vanuit de dieptepsychologische kant (bijvoorbeeld de theorie van de \"schizofrenogene\" moeder). Dr. McKenzie veronderstelt een traumatische oorsprong: scheiding van de ouders op jeugdige leeftijd veroorzaakt volgens hem schizofrenie. Deze visie is inmiddels verlaten, omdat er geen duidelijk verband is aangetoond tussen opvoeding en schizofrenie. Er bestaat steeds meer bewijs dat schizofrenie een biologische basis heeft met erfelijke componenten.\nPreventie.\nOp de vraag of schizofrenie door vroegtijdig ingrijpen kan worden voorkomen, is tot op heden geen doorslaggevend antwoord gevonden. Er zijn wel aanwijzingen dat vroegtijdig ingrijpen bij mensen met psychotische episodes op de korte termijn kan helpen, maar deze maatregelen leveren op een termijn van vijf jaar geen voordelen op. Het is onzeker of ingrijpen in de prodromale fase nut heeft, dit wordt sinds 2009 dan ook niet meer aanbevolen. Schizofrenie is moeilijk te voorkomen omdat er geen betrouwbare aanwijzingen bestaan dat iemand de ziekte later kan krijgen. Toch zouden sommige gevallen van schizofrenie vertraagd of mogelijk zelfs voorkomen kunnen worden door het gebruik van cannabis met name onder jongeren te ontmoedigen. Mensen bij wie schizofrenie in de familie voorkomt, zijn mogelijk gevoeliger voor door cannabis opgewekte psychoses. Bovendien is in een onderzoek aangetoond dat psychotische stoornissen als gevolg van cannabisgebruik in ongeveer de helft van de gevallen chronisch worden.\nEr wordt nog steeds theoretisch onderzoek gedaan naar manieren om schizofrenie terug te dringen. Een voorbeeld is het onderzoek naar genetische en neurologische oorzaken van de ziekte aan de hand waarvan biomedische interventies zouden kunnen worden ontwikkeld. Dit wordt echter bemoeilijkt doordat veel verschillende, allemaal kleine, genetische effecten een rol spelen, effecten die ook nog eens een wisselwerking met de omgeving aangaan. Een andere aanpak is beleid op het gebied van de volksgezondheid: er zou iets gedaan kunnen worden aan bepaalde sociaal-economische factoren die in verband zijn gebracht met het vaker voorkomen van schizofrenie in bepaalde groepen, bijvoorbeeld in samenhang met immigratie, etnische afkomst of armoede. Er zou aandacht kunnen worden besteed aan het bevorderen van veilige zwangerschappen en gezonde groei, ook op gebieden van psychische ontwikkeling zoals sociale cognitie. Er is echter op dit moment nog niet voldoende bewijs voorhanden om dit soort idee\u00ebn in de praktijk te brengen. Bovendien hebben bepaalde bredere problemen niet alleen met schizofrenie te maken.\nMensen met schizofrenie stellen in sommige gevallen samen met een hulpverlener een signaleringsplan op. Dit is een stappenplan dat door vroegtijdig herkennen van symptomen en het vastleggen van afspraken over hoe dan te handelen de bedoeling heeft een terugval te voorkomen.\nMaatschappelijk en cultureel.\nStigmatisering speelt een belangrijke negatieve rol bij het herstel van pati\u00ebnten met schizofrenie. In 2002 werd de Japanse term voor schizofrenie veranderd van \"geest-gespleten-ziekte\" in \"integratiestoornis\" om het stigma dat op de aandoening rust te verkleinen. De inspiratie voor de nieuwe naam kwam uit het biopsychosociaal model. Door het nieuwe etiket nam het percentage pati\u00ebnten dat de diagnose kreeg in drie jaar tijd toe van 37% naar 70%.\nIn de Verenigde Staten werden de kosten van schizofrenie in 2002 geschat op zo\u2019n 62,7 miljard dollar. Hieronder werden zowel directe kosten (ambulante zorg, ziekenhuisopnamen, medicatie en langdurige zorg) als niet-medische kosten (politie en justitie, lagere arbeidsproductiviteit, werkloosheid) gerekend. In het boek en de film \"A Beautiful Mind\" wordt het leven verhaald van John Forbes Nash, een wiskundige en Nobelprijswinnaar bij wie de diagnose schizofrenie was gesteld."}
{"id": "5822", "revid": "474", "url": "https://nl.wikipedia.org/wiki?curid=5822", "title": "Zes van Birmingham", "text": "De Zes van Birmingham (Birmingham Six) zijn zes personen die in 1974 waren gearresteerd op verdenking van IRA-activiteiten. Zij werden allen veroordeeld tot een levenslange gevangenisstraf.\nHet betreft de volgende personen:\nDe bekentenissen die zij hadden afgelegd bleken echter met geweld te zijn afgedwongen. Een eigen onderzoek van parlementslid Chris Mullin bracht dat aan het licht. Toen hij met namen kwam van de eigenlijke daders werd de zaak heropend. Op 14 maart 1991 werden de zes mannen vrijgelaten na zestien jaar onterechte gevangenschap. Anderhalf jaar eerder was er ook iets dergelijks gebeurd, toen de Vier van Guildford moesten worden vrijgelaten na vijftien jaar onschuldig in een cel te hebben doorgebracht. In 2001, 10 jaar na hun vrijlating, werd de mannen een vergoeding van \u00a3840.000 tot \u00a31,2 miljoen toegewezen."}
{"id": "5824", "revid": "63434", "url": "https://nl.wikipedia.org/wiki?curid=5824", "title": "Laurel en Hardy", "text": "Laurel en Hardy, of Stan en Ollie zoals ze ook wel worden genoemd, waren een Brits-Amerikaans komisch duo uit de eerste helft van de twintigste eeuw. In het Nederlands hebben ze de bijnaam De dikke en de dunne.\nLaurel en Hardy vormden een van de populairste komische duo's uit de filmgeschiedenis. Beiden hadden al een solocarri\u00e8re achter de rug voordat zij in 1927 voor het eerst echt gingen samenwerken. Pas als duo werden zij werkelijk beroemd. Samen maakten zij tussen 1927 en 1951 106 korte en lange films.\nStan Laurel stierf op 23 februari 1965; Oliver Hardy op 7 augustus 1957.\nAchtergrond.\nLaurel en Hardy waren meesters in het zogeheten slapstick-genre. In veel films raakten ze op een humoristische manier slaags met elkaar, of overkwam hen op een andere grappige manier iets \u201cpijnlijks\u201d. Hun humor in een film was vaak gecentreerd rondom een specifiek voorwerp of onderwerp.\nDe twee spelen in de meeste films fictieve versies van zichzelf: twee domme, onhandige, maar desondanks altijd optimistische mannen. De gezette, bazige en wel bijzonder van eigen kunnen overtuigde Oliver Hardy en de magere, verlegen en na\u00efeve Stan Laurel. Beiden waren even onhandig. Zelfs de eenvoudigste situaties konden zij in een handomdraai in het honderd laten lopen. Beiden dragen altijd een bolhoed. Hun gezichten werden vaak zo gefilmd dat er geen schaduwen op vielen, zodat de twee een meer clownachtig uiterlijk kregen.\nAchter de schermen was de rolverdeling andersom: Laurel had de meeste creatieve invloed en kwam met de meeste idee\u00ebn voor films, terwijl Hardy zich slechts beperkte tot het werk voor de camera.\nGeschiedenis.\nDe eerste film waarin Stan Laurel en Oliver Hardy samen te zien waren, was \"The Lucky Dog\" uit 1921. De twee waren in deze film echter nog geen duo en speelden afzonderlijke rollen. Dat geldt ook voor de Hal Roach-film \"45 Minutes from Hollywood\" van vijf jaar later. Hun eerste officieuze optreden als duo was in de film \"Duck Soup\". Daar wordt het duo ge\u00efntroduceerd zittend op een bankje in het park \u2013 Laurel al met de bekende bolhoed, Hardy nog in een geheel andere outfit. Hun eerste offici\u00eble optreden als duo was de film \"Putting Pants on Philip\". Hun eerste optreden als de bekende \u201cStan en Ollie\u201d vond plaats in \"The Second Hundred Years\" (juni 1927), geregisseerd door Fred Guiol. Deze film was dermate succesvol dat de twee van de producers het advies kregen verder te gaan als duo.\nIn de 10 jaar erna maakten de twee een groot aantal korte films en lange speelfilms voor Hal Roach. In eerste instantie waren dit stomme films (zonder geluid en alleen begeleid door pianomuziek), maar later gingen zij over op de gesproken film. Dit deden ze aanvankelijk met tegenzin, daar de overstap naar geluidsfilms al voor veel van hun collega-acteurs en komieken een ondergang van hun carri\u00e8re had betekend. Hun eerste geluidsfilm was \"Unaccustomed As We Are\" uit 1929. De verandering naar geluid bleek Laurel en Hardy geen enkele moeite te kosten. Ze werden er alleen maar populairder door. Laurels Britse accent vormde een sterk contrast met Hardy\u2019s Amerikaanse accent. Bovendien konden de twee door de overstap naar geluid ook hun zangkunsten toevoegen aan de films.\nVrijwel elke film werd een groot succes. In de jaren 30 waren ze op het toppunt van hun roem. Hun korte film \"The Music Box\" werd in 1932 bekroond met een Oscar voor beste korte comedy. Roach huurde geregeld bekende schrijvers en regisseurs in voor de films van het duo, waaronder H.M. Walker, Leo McCarey, James Parrott, James W. Horne, maar Stan Laurel schreef toch het overgrote merendeel van de scripts. Tevens drong hij vaak aan op improvisatie.\nDe films gemaakt door Hal Roach werden aanvankelijk uitgebracht door Path\u00e9, en sinds 1929 door Metro-Goldwyn-Mayer. Het laatste korte filmpje van de twee werd gemaakt in 1935: \"Thicker than Water\". Lange films werden nog wel gemaakt, waaronder \"Bonnie Scotland\" (1935), \"The Bohemian Girl\" (1936), \"Our Relations\" (1936), \"Way Out West\" (1937) , \"Swiss Miss\" (1938) en \"Block-Heads\" (1938).\nRond 1936 kreeg Laurel onenigheid met Roach, die vond dat de speelfilms meerdere gezongen nummers moesten bevatten, evenals een subplot naast de primaire verhaallijn. Laurel vond juist dat dit alleen maar zou afleiden van de humor van hem en Hardy. De spanningen liepen dermate hoog op dat Roach dreigde Laurel te ontslaan en Hardy met iemand anders een duo te laten vormen. Laurel reageerde hierop door een contract te regelen bij Roach' oude rivaal Mack Sennett. Samen zouden ze een reeks films maken voor een nieuw filmbedrijf: Sennet Pictures Corporation. Zover kwam het echter niet daar in 1939 Laurel en Roach hun onenigheid bijlegden, waardoor Laurel een duo kon blijven met Hardy. Het duo maakte nog twee films voor Roach: \"A Chump at Oxford\" (1940) en \"Saps at Sea\" (1940). Deze werden beide uitgebracht door United Artists.\nNa deze film braken Laurel en Hardy met Roach en tekenden contracten met enkele grote studio\u2019s zoals 20th Century Fox en Metro-Goldwyn-Mayer. Ze hoopten zo meer artistieke vrijheid te krijgen voor toekomstige projecten. Dit plan liep echter niet als verwacht: de twee werden enkel aangenomen als acteurs, niet als scriptschrijvers of producers. Bovendien mochten ze alleen in de kleinere, goedkopere producties meespelen. Pas toen deze nieuwe films toch populair bleken, kregen de twee meer zeggenschap. Tot 1944 maakten Laurel en Hardy acht nieuwe films die, hoewel ze doorgaans niet tot het beste werk van het duo worden gerekend, toch erg succesvol waren.\nNa de Tweede Wereldoorlog besloten Laurel en Hardy in Europa te gaan optreden met theatershows. In 1950 maakten ze samen nog een film: \"Atoll K\", ook uitgebracht als \"Utopia\". Dit was een Italiaans-Franse productie. De film bracht veel problemen met zich mee, zoals taalbarri\u00e8res, en het feit dat zowel Laurel als Hardy te maken kreeg met een verslechterde gezondheid. De film was een flop en betekende definitief het einde van de filmcarri\u00e8re van het duo.\nNa \"Atoll K\" gingen Laurel en Hardy een tijdje uit elkaar om te herstellen. Daarna gingen ze door met hun Europese theatershows. Op 1 december 1954 traden de twee voor het eerst op de Amerikaanse televisie op in het programma \"This Is Your Life\".\nIn 1955 traden Laurel en Hardy voor het laatst in het openbaar op als duo in het Britse programma \"Grand Order of Water Rats\". Twee jaar later stierf Oliver Hardy aan hartproblemen en meerdere beroertes, waarna Laurel besloot te stoppen met acteren."}
{"id": "5830", "revid": "915222", "url": "https://nl.wikipedia.org/wiki?curid=5830", "title": "Madam &amp; Eve", "text": "Madam &amp; Eve is de naam van een Zuid-Afrikaanse stripreeks geschreven door S. Francis, H. Dugmore &amp; Rico. Hij verschijnt dagelijks in de krant.\nInhoud.\nDe hoofdpersonen zijn Gwen de blanke 'Madam' en haar meid, Eve Sisulu. Andere belangrijke personen zijn Eves dochtertje, Gwens moeder uit Engeland en de mielievrouw. Soms komen ook de tokoloshe's op bezoek of een paar inbrekers of andere tsotsi.\nDe moeizame verhouding tussen menige blanke huisvrouw en haar zwarte huisbediende is een bron van eindeloze satire, maar de strip schroomt niet de politiek van allerlei komaf flink op de hak te nemen en zet de soms waanzinnige kanten van de Zuid-Afrikaanse samenleving genadeloos te kijk.\nDe serie was razend populair vooral in de spannende dagen gedurende de afschaffing van de apartheid en was een van de weinige punten van gemeenschappelijkheid in een anderszins bijzonder verscheurd en uiterst gespannen land. Hij deed mensen eens flink om zichzelf en elkaar lachen en dat kon het land heel hard gebruiken.\nDeze strip heeft zonder meer een stuk geschiedenis geschreven, zowel in de zin van de dagelijkse gang van zaken (van zijn belachelijke kant) maar ook in de zin dat ermee een uitlaatklep gegeven werd aan velen die dat nodig hadden.\nAlbums.\nEr zijn een aantal compilaties verschenen:\nIn de Deense versie is de strip verschenen als:"}
{"id": "5835", "revid": "818", "url": "https://nl.wikipedia.org/wiki?curid=5835", "title": "Kasstroom", "text": "Kasstroom (Engels: \"cash flow\") is een term in de bedrijfseconomie waarmee bij een onderneming de in- en uitstroom van liquide middelen bedoeld wordt. De netto kasstroom is het verschil tussen de ontvangsten en uitgaven gedurende een bepaalde periode of voor een bepaald project. Als de uitgaven de ontvangsten overtreffen, wordt van een negatieve kasstroom gesproken. Zijn de ontvangsten groter dan de uitgaven, dan is er een positieve kasstroom.\nHoewel het woord \"kas\" suggereert dat de kasstroom slechts chartaal geld betreft, omvat de kasstroom ook giraal geld waar een onderneming over kan beschikken.\nUitgaven en inkomsten versus kosten en opbrengsten.\nVoor het bepalen en begrijpen van kasstromen is het belangrijk een onderscheid te maken tussen aan de ene kant kosten en opbrengsten en aan de andere kant uitgaven en ontvangsten. Aan de hand van het eerste paar wordt namelijk de winst berekend, en aan de hand van het tweede paar de netto kasstroom.\nEen onderneming kan winst maken en toch een negatieve netto kasstroom hebben, of andersom. Aan het traditionele winstdenken kunnen nadelen kleven. Zo wordt er niet op structurele wijze rekening gehouden met de tijdvoorkeur en het risico. Het alternatief is het denken in contante waarden van kasstromen. De doelstelling van de onderneming is dan de maximalisatie van de kasstromen, de contante waarde van de toekomstige kasstromen.\nEen voorbeeld om dit onderscheid te verduidelijken: een handelsonderneming kan op een bepaald moment een product op rekening verkopen. Op dat moment wordt een opbrengst gerealiseerd, maar aangezien het geld nog niet betaald is door de klant zijn er nog geen ontvangsten en is er ook nog geen kasstroom gerealiseerd.\nHetzelfde geldt voor de inkoop. Op het moment dat een onderneming iets inkoopt worden kosten gemaakt, maar pas op het moment dat deze betaald worden wordt de uitgave gedaan. Eigenlijk is er op het moment van inkoop nog geen sprake van kosten: pas op het moment dat de activa opgeofferd worden (door gebruik of verkoop) spreekt men over kosten (kostprijs verkopen, afschrijvingen).\nDaarnaast bestaan er ook kosten die geen uitgaven zijn, bijvoorbeeld afschrijvingen. Of uitgaven die geen kosten zijn, bijvoorbeeld investeringen (in vaste activa) of aflossingen op leningen. En bij het aangaan van een lening geldt het omgekeerde: er komt wel geld de onderneming binnen, en dus een positieve kasstroom, maar omdat er voor hetzelfde bedrag een lening tegenover komt te staan die ooit afgelost zal moeten worden, is het geen opbrengst.\nKredietbepaling en ondernemingswaardering.\nVoor kredietleveranciers is de kasstroom van een bedrijf het beginpunt om te bepalen hoeveel een bedrijf kan lenen. Ook voor de waardebepaling van een onderneming is dit een uitgangswaarde waarbij de toekomstige kasstromen worden teruggerekend naar de waarde van vandaag.\nKasstroomoverzicht.\nEen kasstroomoverzicht maakt, naast de balans en winst- en verliesrekening deel uit van de jaarrekening. Grotere organisaties (waaronder grote en middelgrote ondernemingen) zijn verplicht een kasstroomoverzicht te publiceren als onderdeel van de jaarrekening,"}
{"id": "5837", "revid": "80021", "url": "https://nl.wikipedia.org/wiki?curid=5837", "title": "Termijncontract", "text": ""}
{"id": "5838", "revid": "6", "url": "https://nl.wikipedia.org/wiki?curid=5838", "title": "Geldmarkt", "text": "Onder geldmarkt verstaat men het geheel van vraag en aanbod met betrekking tot kortlopende kredieten, met een looptijd van een dag tot 1-2 jaar. Zoals op elke markt, vindt ook op de geldmarkt prijsvorming plaats. Dit is de korte rente. De groothandel op de geldmarkt is voornamelijk een interbancaire handel. Daarnaast opereren op deze markt de institutionele beleggers, de overheid en grote bedrijven. De handel op de geldmarkt gaat altijd over de korte termijn, de leningen lopen van een dag tot 1-2 jaar. Langer lopende leningen worden op de kapitaalmarkt verhandeld.\nDe functie van de geldmarkt is drieledig:\nDe centrale bank is degene die het geld dat in omloop is op de geldmarkt beheert. De centrale bank (in Europa de ECB) be\u00efnvloedt het monetaire beleid middels haar tarievenbeleid. Daarvoor biedt zij de banken:\nBanken lenen een omschreven hoeveelheid geld tegen de refirente (in de eurozone per 12 november 2008 3.25%), kunnen overtollig geld wegzetten tegen de depositorente (2.75%) en kunnen extra geld lenen tegen de marginale beleningsrente (3.75%). Op deze wijze houdt de centrale bank de marges waarbinnen de marktrente zich beweegt in bedwang: die zal nooit onder de 2.75% komen en nooit boven de 3.75%.\nDe boekvorderingen die op dit deel van de geldmarkt worden verhandeld, zijn:"}
{"id": "5839", "revid": "113115", "url": "https://nl.wikipedia.org/wiki?curid=5839", "title": "Afstammingsleer", "text": ""}
{"id": "5848", "revid": "15168", "url": "https://nl.wikipedia.org/wiki?curid=5848", "title": "Troje", "text": "De stad Troje (Oudgrieks: \u03a4\u03c1\u03bf\u03af\u03b1 ('Troja'); ook \u03a4\u03c1\u03bf\u03af\u03b7 ('Troj\u0113') en \u03a4\u03c1\u03c9\u0390\u03b1 ('Tr\u014d\u00efa'); Myceens to-ro-ja (?); Oudgrieks ook wel: \u1f3c\u03bb\u03b9\u03bf\u03bd (\u00cdlion); Latijn: Troia / Ilium; Turks: Truva; Hettitisch: Taruisa / Wilusha) is bekend uit verhalen in de mythologie, zoals de oude Griekse heldendichten Ilias en Odyssee van Homerus en het Latijnse heldendicht Aeneis van Vergilius. Er is discussie over de vraag waar Troje zich bevond.\nLocatie.\nTroje (het huidige Hisarl\u0131k) lag bijzonder strategisch in het noordwesten van het huidige Turkije aan de Dardanellen. De Dardanellen verbindt de Ege\u00efsche Zee met de Zee van Marmara. Troje had de controle over de Dardanellen. De zee kwam tot dicht bij de benedenstad en men was er verzekerd van een harde betrouwbare wind voor handelsschepen.\nWel is er altijd een zekere mate van twijfel geweest of het opgegraven Troje wel groot genoeg was voor het Troje van de Griekse schrijvers.\nWaar Homerus Troje en Ilion als \u00e9\u00e9n stad beschouwt zijn er andere schrijvers die dat niet doen.\nAls Homerus het verkeerd had, dan ligt er, ofwel op een andere plaats aan de Dardanellen, ofwel verder weg, nog een tweede stad, mogelijk groter Ilium/Troje.\nNiet iedereen is het eens met de plaatsing van Troje in Turkije. Onder de talloze alternatieve locaties waar Troje geplaatst wordt, zijn Engeland en Finland. Deze alternatieven worden niet ondersteund door gegevens uit historische handboeken.\nArcheologie.\nAlhoewel Heinrich Schliemann meestal gezien wordt als de ontdekker van Troje, waren er enkele 'archeologen' voor hem geweest. Allereerst was er Charles McLaren die in 1822 al de suggestie wekte dat hij in Hisarlik de mogelijke locatie van Troje had gevonden. De geleerden in die tijd hechtten niet veel waarde aan zijn observaties, omdat zij ervan overtuigd waren dat de klassieke werken over Troje fictie waren.\nHeinrich Schliemann, naar eigen zeggen op basis van de Ilias, maar waarschijnlijk be\u00efnvloed door Frank Calvert, begon in 1880 de opgravingen in de heuvel Hisarlik, en vond daar het oude Troje. In die tijd stond de archeologie echter nog in de kinderschoenen; de uiterst zorgvuldige opgravingstechnieken, waardoor deze wetenschap vandaag gekenmerkt wordt, bestonden destijds nog niet. Schliemann ging dan ook onbekommerd en vrij grof te werk. Hij slaagde er echter wel degelijk in Troje te vinden, met goudschat en al. Schliemann dacht dat deze goudschat, bestaande uit gouden sieraden, de \"Schat van Priamus\" moest zijn. Tegenwoordig staat echter wel vast dat deze vondst veel ouder is dan het Troje van de Trojaanse Oorlog. Schliemann slaagde erin de gevonden schat uit Turkije te smokkelen; na heel wat complicaties schonk hij hem aan zijn geboortestad Berlijn. Op het einde van WO II werd de goudschat - samen met andere kunstvoorwerpen - door het Russische leger meegenomen uit het gebombardeerde Berlijn. Hij bleef decennialang spoorloos. In de jaren negentig van de 20e eeuw werd bekend dat de \"Priamusschat\" al die tijd opgeslagen was in een geheime ruimte van het Poesjkinmuseum te Moskou. In dit museum wordt hij thans tentoongesteld.\nLatere opgravingen werden geleid door Carl Blegen in de jaren 30, en Manfred Korfmann tussen 1977 en 2005. Het bestaan van een grote ringmuur uit kleisteen is aangewezen door aardmagnetisme.\nOpgravingen in Troje.\nDe Trojaanse Oorlog.\nHoewel het onomstotelijk kwam vast te staan dat de stad Troje echt bestaan heeft, riep de opgraving ook grote vragen op. Er werd namelijk niet \u00e9\u00e9n stad gevonden maar een heel stel steden boven op elkaar. Troje wordt verdeeld in negen lagen, die elk zelf in nog weer meer bouwperiodes worden verdeeld. De oudste is van het 3e millennium v.Chr., de jongste uit de Byzantijnse tijd. De stad werd meerdere malen verwoest en vervolgens op de puinhopen van de vorige weer opgebouwd.\nVandaag de dag vermoeden de meeste wetenschappers dat op Troje VIIa het Troje van de Ilias is gebaseerd. De sporen van de verwoesting van Troje VIIa zijn consistent met wat men bij een inname na belegering zou verwachten, en de tijd (ca. 1180 v.Chr.) komt overeen met de traditionele datum van de Trojaanse Oorlog. Wel is een probleem dat volgens de traditie Mycene de leidende rol had in de Trojaanse Oorlog, maar deze stad werd enige tijd v\u00f3\u00f3r Troje VIIa verwoest. Wat tijd betreft zou Troje VI daarom meer geschikt zijn om het Troje van de Trojaanse oorlog te zijn. Het is echter niet zeker dat Troje VI in een oorlog vernietigd is; Carl Blegen vermoedde dat dit door een aardbeving werd veroorzaakt.\nEen niet onwaarschijnlijke theorie is dat deze oorlog een onderdeel was van de brandcatastrofe die het hele oostelijke bekken van de Middellandse Zee overspoelde in de eerste decennia van de 12e eeuw v.Chr.\nUit modern onderzoek kan een mogelijke oorlog worden afgeleid die tussen 1193 en 1184 v.Chr. zou hebben plaatsgevonden, maar dan uit financi\u00eble beweegredenen.\nGeschiedenis.\nDe geschiedenis van Troje wordt uitvoeriger behandeld in de artikelen Troje I-III, Troje IV-V, Troje VI-VII en Ilion. Hier volgen de verschillende lagen van Troje. Welke laag het Troje van koning Priamus is, is nog niet bekend.\nTroje VIII-X.\nVanaf de 14e eeuw was Troje verlaten totdat het door Calvert en Schliemann werd teruggevonden.\nSchrift.\nIn 1995 werd voor het eerst een geschreven bron uit het Troje van de bronstijd (Troje I-VII) gevonden, een zegel van een schrijver uit Troje VIIb (einde 12e eeuw v.Chr.) Het is geschreven in het Luwisch, een Indo-Europese, sterk aan het Hettitisch verwante taal, bekend uit Zuidwest- en West-Anatoli\u00eb. Ook andere aspecten van Troje laten een sterke Anatolische/Hettitische invloed zien, meer dan een (hoewel zeker ook aanwezige) Myceense.\nTroje in de kunst.\nAllereerst was er natuurlijk Homerus die zijn \"Ilias\" en \"Odyssee\" schreef over de Trojaanse oorlog.\nVergilius, die met zijn werk de \"Aeneis\" Homerus zowel probeerde na te volgen als te overtreffen, vertelt in boek II over Troje. Dit boek gaat over de inname met het houten paard, waarover in de Ilias niet gesproken wordt. Er staat in hoe een houten paard gebouwd werd, hoe daarin mannen werden verstopt en hoe de Grieken de Trojanen zo ver kregen om het paard de stad in te krijgen. Ondertussen deden de Grieken alsof ze vertrokken en verstopten zij zich achter het eiland Tenedos. De listige Griek Sinon vertelde de Trojanen met een hoop gejammer hoe de Grieken met hem waren omgegaan. De Trojanen kregen medelijden en geloofden Sinon daarom ook toen hij zei dat het paard een geschenk was en dat de Grieken echt vertrokken waren. De priester Laoco\u00f6n probeerde de Trojanen nog tegen te houden, maar hij werd samen met zijn twee zoons gedood door twee zeeslangen. De Trojanen sleepten het paard de stad binnen en gingen feestvieren. Toen iedereen lag te slapen, uitgeput van het feest, bevrijdde Sinon de Grieken uit de buik van het paard, doodden deze de wachten, openden de poorten en lieten de andere teruggekeerde Grieken de stad binnen. De Trojanen werden afgeslacht en de stad werd in brand gezet. De held van het verhaal, Aeneas, wordt in een droom door een andere reeds overleden Trojaanse held, Hector, gewaarschuwd om de stad te verlaten. Dat doet Aeneas uiteindelijk ook. Bij de vlucht verliest hij z'n vrouw Cre\u00fcsa, wat de poort openzet voor een latere relatie met Dido, koningin van het kersverse Carthago. Zijn omzwervingen over de Middellandse Zee beginnen dan.\nWolfgang Amadeus Mozart zijn opera \"Idomeneo\" gaat over de koning van Kreta Idomeneo die Troje ten val heeft gebracht. Als hij de storm van Poseidon/Neptunus passeert in ruil voor zijn zoon Idamante, moet hij deze laatste offeren bij thuiskomst op Kreta. Bij die voltrekking komt de god alsnog tussenbeide en doet Idomeneo afstand van de troon ten gunste van zijn zoon.\nDe componist Hector Berlioz baseerde zijn opera \"Les Troyens\" op de inname van Troje.\n\"La guerre de Troie n'aura pas lieu\" (De Trojaanse Oorlog zal niet doorgaan) is een toneelstuk van Jean Giraudoux, voor de eerste keer opgevoerd op 22 november 1935. Het poogt de motivaties tot broedermoord te ontcijferen in de aanloop naar de toekomstige Tweede Wereldoorlog, als een verwittiging. Het accentueert het cynisme van de politici en hun manipulatie van de symbolen alsook de notie van recht."}
{"id": "5849", "revid": "1089969", "url": "https://nl.wikipedia.org/wiki?curid=5849", "title": "Priamus", "text": "Priamus (Oudgrieks: \u03a0\u03c1\u03af\u03b1\u03bc\u03bf\u03c2, \"Priamos\"; Nederlands, verouderd: \"Priaam\") was in de Griekse mythologie de laatste koning van de stad Troje. Zijn naam betekent letterlijk 'de gekochte'. Hij is vooral bekend uit Homerus' \"Ilias\".\nHij was de zoon van Laomedon en de kleinzoon van Ilos. De naam van zijn moeder wordt in de \"Ilias\" niet genoemd, maar volgens latere bronnen heette ze Strymo of Leukippe (dan wel Zeuxippe). Priamus had vele vrouwen. Polygamie is dan ook in Griekse ogen karakteristiek voor een ori\u00ebntaalse vorst. Zijn eerste vrouw was Arisbe, die hij aan de Trojaan Hyrtakos gaf. Hekabe (of Hecuba) was echter de vrouw met wie hij de beste verstandhouding had. Tot zijn bijvrouwen behoorden Laotho\u00eb, de dochter van Altes, de koning der Lelegers, en Kastianeira (\"Ilias\" 8, 305).\nVolgens de \"Ilias\" had Priamus 50 zoons, van wie 19 van Hekabe, en 12 dochters. Volgens andere bronnen had hij 50 zoons en 50 dochters. Met Laotho\u00eb had hij twee zoons, Polydorus, zijn jongste en meest geliefde zoon die door Polymestor werd gedood, en Lycaon. Bij Hekabe was hij de vader van onder meer de volgende zoons: Hector, Paris, De\u00efphobus, Tro\u00eflus, Antiphus, Polites en Helenus. Bij een slavin had hij Cebriones als zoon, de wagenmenner van Hector, bij Arisbe (of bij Alexirrho\u00eb) Aesacus en bij Kastianeira Gorguthion.\nHij had bij Hekabe onder andere de volgende dochters: Ilione (de oudste dochter), Cassandra, Polyxena, Laodice (die als zijn mooiste dochter gold) en Cre\u00fcsa (de vrouw van Aeneas).\nVolgens Homerus (\"Ilias\" 3, 184-190) heeft hij ooit in Frygi\u00eb oorlog gevoerd met de Amazonen. Vergilius (\"Aene\u00efs\" 8, 157 e.v.) noemt zijn bezoeken aan Salamis en Arcadi\u00eb. Maar Priamus is vooral bekend als de koning van Troje tijdens de Trojaanse Oorlog. Aan het begin van de oorlog was hij een machtige en rijke koning, wiens rijk zich uitstrekte van Lesbos via Frygi\u00eb tot aan de Hellespont. Maar in de \"Ilias\", die zich afspeelt in het tiende en laatste oorlogsjaar, is hij een oude man die niet meer actief deelneemt aan de strijd en toeschouwer is. Hij is weliswaar voorzitter van de krijgsvergadering, maar zijn zoons overheersen hem. Hij sluit met Agamemnon een verdrag over een duel (\"Ilias\" 3). Later vraagt hij tevergeefs vrede, maar hij krijgt wel een wapenstilstand om de doden te begraven (\"Ilias\" 7, 365-420). Hij tracht Hector zonder succes van het laatste gevecht af te houden (\"Ilias\" 22, 25-78). Na Hectors dood gaat hij naar de tent van Achilles en slaagt erin het lichaam van zijn zoon los te kopen (\"Ilias\" 24).\nTijdens de val van Troje (niet beschreven door Homerus) werd hij doodgeslagen met het lichaam van zijn kleinzoon Astyanax door Achilles' zoon Neoptolemos, hoewel hij zijn toevlucht had genomen tot het altaar van Zeus Herkeios. Dit is afgebeeld in vele vaasschilderingen en beschreven door onder meer Vergilius (\"Aene\u00efs\" 2, 505-558) en in Shakespeares Hamlet.\nStamboom.\nVolgens Homerus had Priamus 62 kinderen. In onderstaande stamboom staan enkel de meest bekende en relevante kinderen en vrouwen vermeld."}
{"id": "5850", "revid": "6224", "url": "https://nl.wikipedia.org/wiki?curid=5850", "title": "0 (jaar)", "text": "Er bestaat geen jaar 0, althans in enige algemeen gebruikte jaartelling. De jaartelling begint bij 1; het eerste jaar is dus het jaar 1. In de christelijke jaartelling wordt het eerste jaar, het jaar 1 na Chr., direct voorafgegaan door het jaar 1 v.Chr. Wel geeft de systematiek van de internationale standaard ISO 8601 voor het noteren van data het jaar 1 v.Chr. het jaartal 0000.\nDe logica van tellen in kalenders leidt ertoe dat de jaartelling geen 'jaar nul' kent, zoals een jaar ook geen maand nul kent en een maand ook geen dag nul kent. Men gebruikt nl. rangtelwoorden: de eerste dag van de maand, de eerste maand van het jaar: hierin bestaat geen \"nulde\". Zo ook het eerste jaar van de jaartelling. De jaartelling kent wel een beginpunt. Het beginpunt van onze jaartelling is dus de jaarwisseling van 1 v\u00f3\u00f3r Chr. naar 1 na Chr. Dat punt werd oorspronkelijk geacht samen te vallen met de geboorte van Jezus van Nazareth. Dit tijdstip werd enige eeuwen later als het beginpunt van de christelijke jaartelling aangenomen. De meeste onderzoekers stellen echter dat de feitelijke geboorte van Jezus ongeveer vier jaar v\u00f3\u00f3r dit tijdstip plaatsvond. Ook in andere historische jaartellingen is er gewoonlijk geen jaar nul in de schaal inbegrepen.\nHet feit dat de jaartelling, net als andere tellingen, met 1 begint, en er dus geen jaar 0 is, leidt ertoe dat bijvoorbeeld het derde millennium is begonnen op 1 januari 2001, en niet op 1 januari 2000 (zie ook het artikel millenniumkwestie).\nAstronomische jaartelling.\nIn sommige wetenschappen (vooral in de astronomie) gebruikt men een ander systeem, waarin w\u00e9l een jaar nul voorkomt. Het jaar voorafgaand aan het jaar 1, wordt het jaar 0 genoemd, wat overeenstemt met 1 voor Christus. Het jaar daarvoor wordt het jaar \u22121 genoemd (wat overeenstemt met 2 voor Christus). De reden hiervoor is dat formules waarin het jaar ingevuld moet worden, onaangepast gebruikt kunnen worden. NASA gebruikt dit systeem bijvoorbeeld voor de weergave van zonsverduisteringen. De zonsverduistering van Bur-Sagile, waaraan een groot deel van de Assyrische chronologie geijkt wordt, is bijvoorbeeld geweest op 15 juni \u2212762, oftewel 15 juni 763 v.Chr.\nISO 8601 gebruikt ook deze astronomische jaartelling, maar daarin worden jaartallen steeds met ten minste vier cijfers aangeduid: 0001 wordt voorafgegaan door 0000 (1 v.Chr.), en het jaar daarvoor is \u22120001 (2 v.Chr.). Merk op dat ISO 8601 standaard de gregoriaanse kalender gebruikt, zelfs proleptisch (dus voor 1582, toen deze kalender voor het eerst ingevoerd werd). In de gewone taal en in de geschiedenis wordt deze manier van tellen echter zelden gebruikt. Ook NASA doet dit niet: proleptisch wordt de juliaanse kalender gebruikt.\nHet jaar nul in de taal.\nMet de uitdrukking \"uit het jaar nul\" duidt men veelal aan dat iets ouderwets of waardeloos is: \n\"Zo'n jasje kan echt niet meer, dat is er eentje uit het jaar nul.\""}
{"id": "5851", "revid": "641451", "url": "https://nl.wikipedia.org/wiki?curid=5851", "title": "Dactylische hexameter", "text": "De dactylische hexameter is een versregel die bestaat uit zes voeten of versvoeten, gebaseerd op de lengte van de lettergrepen. De hexameter was de meest gebruikte versvoet voor epische gedichten in de klassieke oudheid, waarin zowel de Ilias als de Odyssee van Homerus geschreven zijn, alsook de Aeneis van Vergilius. Ook de Metamorphosen van Ovidius, een werk dat in vele opzichten afwijkt van het traditionele epos, is in de dactylische hexameter geschreven.\nOpbouw.\nEen voet of versvoet kan schematisch worden voorgesteld met streepjes en boogjes. Het symbool voor een lange lettergreep is een streepje (\u2014), voor een korte lettergreep een boogje (\u222a). Als scheidingsteken tussen de verschillende versvoeten gebruikt men meestal een schuin streepje (/). In een dactylische hexameter komen de volgende versvoeten voor.\nIn traditionele, in hexameters geschreven teksten gaat het niet om het rijm, maar ligt de nadruk op het metrum.\nDe eerste vijf voeten zijn telkens ofwel een dactylus, ofwel een spondee. Vaak is bij de eerste versvoet sprake van een dactylus; de vijfde is bijna altijd een dactylus. Indien de vijfde versvoet toch een spondee is, spreken we van een sponde\u00efsch vers. De zesde versvoet is een spondee of een trochee.\nEen vers met veel spondee\u00ebn klinkt meestal gedragen, plechtig of neerslachtig, een vers met dactylen meestal vrolijk. Verzen met veel dactylen worden vanwege het snelle ritme bij voorkeur gebruikt om een snelle opeenvolging van acties uit te drukken.\nIn het Nederlands is de lengte altijd gekoppeld aan de klemtoon. Een lange lettergreep is ook altijd hoger en luider dan een korte. Gezamenlijk heet dat klemtoon. In het Grieks en het Latijn echter kon de klemtoon onafhankelijk optreden van de lengte.\nEnkele voorbeelden:\nCesuur.\nIn elk vers staat er een cesuur (rustpunt //). Meestal is dit na de 5de halve voet. Men spreekt dan van een semiquinaria. Anders wordt er een cesuur geplaatst na de 3de en/of de 7de halve voet. Men spreekt hier dan van respectievelijk de semiternaria en semiseptenaria. Met de voorbeelden van hierboven:\nIn dit laatste voorbeeld kunnen evenwel cesuren worden geplaatst na de 3de en/of de 7de halve voet. Men vermoedt dat in de Oudheid de voordrager zelf de vrijheid had om de plaats van de cesuren te interpreteren:"}
{"id": "5853", "revid": "147337", "url": "https://nl.wikipedia.org/wiki?curid=5853", "title": "1179-1170 v.Chr.", "text": "De jaren 1179-1170 v.Chr. (van de christelijke jaartelling) zijn een decennium in de 12e eeuw v.Chr.."}
{"id": "5854", "revid": "147337", "url": "https://nl.wikipedia.org/wiki?curid=5854", "title": "1189-1180 v.Chr.", "text": "De jaren 1189-1180 v.Chr. (van de christelijke jaartelling) zijn een decennium in de 12e eeuw v.Chr.."}
{"id": "5855", "revid": "147337", "url": "https://nl.wikipedia.org/wiki?curid=5855", "title": "1199-1190 v.Chr.", "text": "De jaren 1199-1190 v.Chr. (van de christelijke jaartelling) zijn een decennium in de 12e eeuw v.Chr.."}
{"id": "5856", "revid": "641451", "url": "https://nl.wikipedia.org/wiki?curid=5856", "title": "Anatomie", "text": "Anatomie (Oudgrieks: \u1f00\u03bd\u03b1\u03c4\u03bf\u03bc\u03ae (anatom\u00e9), \u1f00\u03bd\u03ac (\"an\u00e1\"), op, open, en \u03c4\u03bf\u03bc\u03ae (\"tom\u00e9\"), snede) is het onderdeel van de biologische morfologie dat de structuur en de organisatie van organismen behandelt. Daarbinnen worden zo\u00f6tomie (dierlijke anatomie) en plantenanatomie onderscheiden.\nPlantenanatomie.\nDe plantenanatomie bestudeert de inwendige, microscopische bouw en structuur van planten op het niveau van weefsels en cellen, hoewel dit laatste ook onder de celbiologie gerekend kan worden. Plantenanatomie wordt in de praktijk ook niet scherp afgescheiden van plantenmorfologie, de studie van de bouw op het niveau van organen en orgaanstelsels.\nDe beschrijvende plantkunde is de tak van de botanie die zich bezig houdt met terminologie ten behoeve van de botanische beschrijving van (de organen van) planten, varens, levermossen, mossen en hauwmossen). Beschrijvende plantkunde is een belangrijk onderdeel van de plantenmorfologie en -anatomie. De terminologie wordt gebruikt bij de beschrijving van planten.\nDierlijke anatomie.\nDe belangrijkste takken van dieranatomie (zo\u00f6tomie) zijn de vergelijkende anatomie, de histologie en de menselijke anatomie.\nDieren.\nDe dierlijke anatomie kan de studie van de structuur van verschillende diergroepen omvatten, de vergelijkende anatomie of diermorfologie. Het kan ook tot slechts een enkel dier worden beperkt, de speciale anatomie.\nDe mens.\nAndreas Vesalius wordt beschouwd als de grondlegger van de moderne menselijke anatomie.\nVanuit een utilitair standpunt is de studie van mensen de belangrijkste afdeling van speciale anatomie en deze menselijke anatomie kan vanuit verschillende standpunten worden benaderd. Dat van de biologie bestaat uit een nauwkeurige kennis van de vorm en functie, de positie, de grootte en de verhouding van de diverse structuren van het gezonde menselijke lichaam en aan dit is de beschrijvende of topografische menselijke anatomie. Kennis op dit terrein kan onder andere toegepast worden in de geneeskunde.\nDe anatomie van menselijke lichaam is zo ingewikkeld dat slechts een klein aantal professionele menselijke anatomen, na jaren van geduldige observatie, volledig meester zijn van alle details. De meeste anatomen specialiseren zich op bepaalde delen, zoals de hersenen of de ingewanden. De topografische anatomie moet door herhaalde ontleding en inspectie van dode menselijke lichamen worden aangeleerd.\nDe pathologie, ook wel pathologische anatomie of ziekteanatomie genoemd, is de studie van zieke organen, terwijl secties van normale anatomie, die op diverse doeleinden worden toegepast, speciale namen hebben zoals medische, chirurgische en gynaecologische anatomie. De vergelijking van de anatomie van verschillende rassen van mensen maakt deel uit van de wetenschap van fysische antropologie of antropologische anatomie."}
{"id": "5857", "revid": "1078671", "url": "https://nl.wikipedia.org/wiki?curid=5857", "title": "14e eeuw v.Chr.", "text": "De 14e eeuw v.Chr. (van de christelijke jaartelling) is de 14e periode van 100 jaar, dus bestaande uit de jaren 1400 tot en met 1301 v.Chr. De 14e eeuw v.Chr. behoort tot het 2e millennium v.Chr.\nOpmerking: \"Omdat in deze tijd de dateringen meestal niet veel nauwkeuriger zijn dan plusminus enkele jaren, worden in deze tijd de gebeurtenissen per decennium weergegeven\"."}
{"id": "5858", "revid": "3914", "url": "https://nl.wikipedia.org/wiki?curid=5858", "title": "15e eeuw v.Chr.", "text": "De 15e eeuw v.Chr. (van de christelijke jaartelling) is de 15e periode van 100 jaar, dus bestaande uit de jaren 1500 tot en met 1401 v.Chr. De 15e eeuw v.Chr. behoort tot het 2e millennium v.Chr.\nOpmerking: \"Omdat in deze tijd de dateringen meestal niet veel nauwkeuriger zijn dan plusminus enkele jaren, worden in deze tijd de gebeurtenissen per decennium weergegeven\"."}
{"id": "5859", "revid": "911746", "url": "https://nl.wikipedia.org/wiki?curid=5859", "title": "16e eeuw v.Chr.", "text": "De 16e eeuw v.Chr. (van de christelijke jaartelling) is de 16e periode van 100 jaar, dus bestaande uit de jaren 1600 tot en met 1501 v.Chr. De 16e eeuw v.Chr. behoort tot het 2e millennium v.Chr.\nOpmerking: \"Omdat in deze tijd de dateringen meestal niet veel nauwkeuriger zijn dan plusminus enkele tientallen jaren, worden in deze tijd de gebeurtenissen per eeuw weergegeven\"."}
{"id": "5860", "revid": "143793", "url": "https://nl.wikipedia.org/wiki?curid=5860", "title": "17e eeuw v.Chr.", "text": "De 17e eeuw v.Chr. (van de christelijke jaartelling) is de 17e periode van 100 jaar, dus bestaande uit de jaren 1700 tot en met 1601 v.Chr. De 17e eeuw v.Chr. behoort tot het 2e millennium v.Chr.\nOpmerking: \"Omdat in deze tijd de dateringen meestal niet veel nauwkeuriger zijn dan plusminus enkele tientallen jaren, worden in deze tijd de gebeurtenissen per eeuw weergegeven\".\nGebeurtenissen.\nEgypte.\nTweede tussenperiode\nAzi\u00eb.\nTussen 1700 en 1200 v.Chr. verspreidden de huiskamelen zich vanuit Iran over Zuid-Rusland, Noord-Kazachstan en Oekra\u00efne. Pas in de 3e eeuw v.Chr. bereikten ze China."}
{"id": "5861", "revid": "231402", "url": "https://nl.wikipedia.org/wiki?curid=5861", "title": "19e eeuw v.Chr.", "text": "De 19e eeuw v.Chr. (van de christelijke jaartelling) is de 19e periode van 100 jaar, dus bestaande uit de jaren 1900 tot en met 1801 v.Chr. De 19e eeuw v.Chr. behoort tot het 2e millennium v.Chr.\nOpmerking: \"Omdat in deze tijd de dateringen meestal niet veel nauwkeuriger zijn dan plusminus enkele tientallen jaren, worden in deze tijd de gebeurtenissen per eeuw weergegeven\"."}
{"id": "5862", "revid": "231402", "url": "https://nl.wikipedia.org/wiki?curid=5862", "title": "20e eeuw v.Chr.", "text": "De 20e eeuw v.Chr. (van de christelijke jaartelling) is de 20e periode van 100 jaar, dus bestaande uit de jaren 2000 tot en met 1901 v.Chr. De 20e eeuw v.Chr. behoort tot het 2e millennium v.Chr.\nOpmerking: \"Omdat in deze tijd de dateringen meestal niet veel nauwkeuriger zijn dan plusminus enkele tientallen jaren, worden in deze tijd de gebeurtenissen per eeuw weergegeven\".\nGebeurtenissen.\nMesopotami\u00eb.\nIn Sumer zijn in deze tijd twee machtscentra:\nDynastie Larsa (Elamieten) (2025 - 1763 v.Chr.)\nDynastie Isin (Amorieten) (2017 - 1794 v.Chr.)"}
{"id": "5863", "revid": "215265", "url": "https://nl.wikipedia.org/wiki?curid=5863", "title": "25e eeuw v.Chr.", "text": "De 25e eeuw v.Chr. (van de christelijke jaartelling) is de 25e periode van 100 jaar, dus bestaande uit de jaren 2500 tot en met 2401 v.Chr. De 25e eeuw v.Chr. behoort tot het 3e millennium v.Chr."}
{"id": "5864", "revid": "231402", "url": "https://nl.wikipedia.org/wiki?curid=5864", "title": "26e eeuw v.Chr.", "text": "De 26e eeuw v.Chr. (van de christelijke jaartelling) is de 26e periode van 100 jaar, dus bestaande uit de jaren 2600 tot en met 2501 v.Chr. De 26e eeuw v.Chr. behoort tot het 3e millennium v.Chr.\nGebeurtenissen.\nSumer.\nVolgens de koningslijst en het heldendicht Gilgamesj en Agga wordt Agga beroofd van het koningschap over Sumer en gaat het over van Kish op Erech."}
{"id": "5865", "revid": "147337", "url": "https://nl.wikipedia.org/wiki?curid=5865", "title": "27e eeuw v.Chr.", "text": "De 27e eeuw v.Chr. (van de christelijke jaartelling) is de 27e periode van 100 jaar, dus bestaande uit de jaren 2700 tot en met 2601 v.Chr. De 27e eeuw v.Chr. behoort tot het 3e millennium v.Chr."}
{"id": "5866", "revid": "215265", "url": "https://nl.wikipedia.org/wiki?curid=5866", "title": "28e eeuw v.Chr.", "text": "De 28e eeuw v.Chr. (van de christelijke jaartelling) is de 28e periode van 100 jaar, dus bestaande uit de jaren 2800 tot en met 2701 v.Chr. De 28e eeuw v.Chr. behoort tot het 3e millennium v.Chr."}
{"id": "5867", "revid": "147337", "url": "https://nl.wikipedia.org/wiki?curid=5867", "title": "29e eeuw v.Chr.", "text": "De 29e eeuw v.Chr. (van de christelijke jaartelling) is de 29e periode van 100 jaar, dus bestaande uit de jaren 2900 tot en met 2801 v.Chr. De 29e eeuw v.Chr. behoort tot het 3e millennium v.Chr."}
{"id": "5868", "revid": "1189829", "url": "https://nl.wikipedia.org/wiki?curid=5868", "title": "30e eeuw v.Chr.", "text": "De 30e eeuw v.Chr. (van de christelijke jaartelling) is de 30e periode van 100 jaar gerekend vanaf het begin van de jaartelling, dus bestaande uit de jaren 3000 tot en met 2901 v.Chr. De 30e eeuw v.Chr. behoort tot het 3e millennium v.Chr."}
{"id": "5869", "revid": "215265", "url": "https://nl.wikipedia.org/wiki?curid=5869", "title": "4000-3500 v.Chr.", "text": ""}
{"id": "5870", "revid": "215265", "url": "https://nl.wikipedia.org/wiki?curid=5870", "title": "4500-4000 v.Chr.", "text": ""}
{"id": "5871", "revid": "215265", "url": "https://nl.wikipedia.org/wiki?curid=5871", "title": "5000-4500 v.Chr.", "text": ""}
{"id": "5872", "revid": "143793", "url": "https://nl.wikipedia.org/wiki?curid=5872", "title": "7e millennium v.Chr.", "text": "Het zevende millennium v.Chr. loopt vanaf 7000 tot 6001 v.Chr. Dit komt overeen met 8.950 BP."}
{"id": "5873", "revid": "1021966", "url": "https://nl.wikipedia.org/wiki?curid=5873", "title": "8e millennium v.Chr.", "text": "Het achtste millennium v.Chr. loopt vanaf 8000 tot 7001 v.Chr. Dit komt overeen met 9.950 tot 8.951 BP."}
{"id": "5874", "revid": "3307", "url": "https://nl.wikipedia.org/wiki?curid=5874", "title": "9e millennium v.Chr.", "text": "Het negende millennium v.Chr. loopt vanaf 9000 tot 8001 v.Chr. Dit komt overeen met 10.950 tot 9.951 BP. "}
{"id": "5875", "revid": "873027", "url": "https://nl.wikipedia.org/wiki?curid=5875", "title": "10e millennium v.Chr.", "text": "Het tiende millennium v.Chr. loopt vanaf 10.000 tot 9001 v.Chr. Uitgedrukt in Before Present is dit van 11.950 tot 10.951. Omdat 11.700 BP het begin van het Holoceen is valt dit millennium in het Holoceen en Pleistoceen.\nMythe.\nVolgens Plato in zijn \"Timaios\" en \"Kritias\" en de 19e eeuwse theosoof Helena Blavatsky ging Atlantis of het laatste eiland ervan, \"Poseidonis\", in deze periode ten onder. De theosofie spreekt van het rampjaar 9564 v.Chr."}
{"id": "5877", "revid": "231402", "url": "https://nl.wikipedia.org/wiki?curid=5877", "title": "Bewegingsfysiologie", "text": "De bewegingsfysiologie gaat tot op moleculair niveau de processen na, die het een organisme mogelijk maken van plaats te veranderen, zowel wat betreft het geheel als de delen."}
{"id": "5878", "revid": "391847", "url": "https://nl.wikipedia.org/wiki?curid=5878", "title": "Bio-energetica (biologie)", "text": "Bio-energetica is de wetenschap die zich richt op het grensgebied tussen de biofysica en biochemie. Zij onderzoekt de wetten volgens welke zich in organismes stoffelijke veranderingen met wijzigingen van energie voltrekken. Bio-energetica kent twee onderzoeksvormen. De klassieke of fenomenologische vorm is gebaseerd op microscopische waarneming; de moleculair statistische onderzoeksvorm op natuurkunde en scheikunde."}
{"id": "5879", "revid": "231402", "url": "https://nl.wikipedia.org/wiki?curid=5879", "title": "Biogeografie", "text": "De biogeografie bestudeert de verspreidingspatronen van organismen, stelt vast welke groepen planten en dieren kenmerkend zijn voor de gebieden op het land en in de zee en gaat na hoe de tegenwoordige verspreiding is ontstaan. Geografische entiteiten als gebergtes of zee\u00ebn, en de veranderingen daarin zoals door gebergtevorming, erosie en continentverschuiving, kunnen een grote invloed op de evolutie en de verspreiding van soorten hebben. Het verspreidingsgebied (areaal) van soorten (en andere taxa) is daarom vaak afhankelijk van geografie.\nEr zijn verschillende subvelden van de biogeografie te onderscheiden, zoals de zo\u00f6geografie (voor dieren) en fytogeografie of plantengeografie.\nInleiding.\nDe verspreidingpatronen van soorten over geografische gebieden kunnen worden verklaard door een combinatie van historische factoren en evolutie, bijvoorbeeld: soortvorming, uitsterven, continentverschuiving, ijstijden en de variaties in de zeespiegel, de loop van rivieren en verschillende leefgebieden in combinatie met de geografische beperkingen van landmassa's, isolatie en de beschikbare energievoorziening van het ecosysteem.\nBiogeografie omvat studie van plant- en diersoorten in hun verleden, hun tussentijdse woonplaatsen en overlevingskansen. Bij biogeografie gaat het niet alleen om welke soorten, maar ook de oorzaken, waarom daar en waarom niet ergens anders?\nBiogeografie is goed waarneembaar op de eilanden in de wereld. Deze leefgebieden zijn vaak een overzichtelijker gebied van studie, omdat deze leefgebieden meer geconcentreerd zijn dan grotere ecosystemen op het vasteland. Deze eilanden zijn ook ideaal om nieuwe soorten in een leefgebied te onderzoeken. Op deze manier kan men waarnemen hoe deze nieuwe soorten koloniseren en verspreiden naar andere delen van het eiland. Wat er op deze eilanden gebeurt met nieuwe soorten, gebeurt ook op het vasteland. Eilanden zijn ook zeer divers in het aanbod van organismen en vari\u00ebrend van het tropische tot arctisch klimaat. Ook ge\u00efsoleerde berggebieden in een laaglandgebied of anderszins ge\u00efsoleerde gebieden kunnen als \"eilanden\" worden beschouwd, zoals de natuurgebieden in een uitgestrekt cultuurlandschap.\nDe moderne biogeografie maakt gebruik van geografische informatiesystemen (GIS). Geografische informatiesystemen worden gebruikt om de factoren die van invloed zijn op de verspreidingspatronen van organismen te vinden en om toekomstige trends te voorspellen in de distributie van organismen. Ecologische vraagstellingen met een ruimtelijk aspect worden vaak onderzocht met wiskundige modellen en GIS.\nOnderzoeksgeschiedenis.\nGriekse denkers als Aristoteles en Hippocrates trachtten al te verklaren waarom er bijvoorbeeld olifanten voorkwamen in Afrika en Azi\u00eb, maar niet in het tussengelegen gebied. In de Middeleeuwen ging men ervan uit dat alle soorten gered waren in de Ark van Noach en zich vandaar uit verspreid hadden over de wereld. De ontdekking van Amerika en de waarneming dat flora en fauna daar sterk verschilden van die van de Oude Wereld vroeg om een herziening van die visie. De Duitse botanicus Gmelin stelde in 1747 voor dat er meerdere centra van schepping geweest konden zijn. Dat idee werd vooral door de Franse natuuronderzoeker Buffon naar voren geschoven.\nDe eerste moderne geobotanicus was von Humboldt. Aan het begin van de 19e eeuw legde hij een systematisch verband tussen het voorkomen van planten enerzijds en de lengte- en breedtegraad en het klimaat anderzijds. Dat vakgebied heet tegenwoordig \"plantengeografie\" of \"floristische geobotanie\".\nOnafhankelijk hiervan kwam ook de \"zo\u00f6geografie\" tot ontwikkeling. Darwin zag op zijn reis met de Beagle dat de soorten in de gematigde zones van Zuid-Amerika meer verwant waren met soorten uit de tropische zones van datzelfde continent, dan met soorten uit de gematigde zones van Noord-Amerika. Deze waarneming heeft bijgedragen aan zijn formulering van de evolutietheorie.\nIn 1967 werd het boek \"The Theory of Island Biogeography\" van MacArthur en Wilson gepubliceerd, waarin een verband werd gelegd tussen de biologische diversiteit, de grootte van een eiland, en de afstand van dat eiland tot het vasteland of een ander eiland. Het aantal soorten op een eiland wordt bepaald door uitsterven en immigratie van nieuwe soorten. Een grotere oppervlakte en een kleinere afstand tot het vasteland leiden beide tot een hogere biodiversiteit. Op deze theorie is het Nederlandse beleid voor de ecologische hoofdstructuur terug te voeren: ecologische verbindingszones tussen natuurgebieden (die worden gezien als eilanden) moeten leiden tot verhoging van de biodiversiteit.\nSoorten biogeografie.\nBiogeografie kan onderverdeeld in zo\u00f6geografie en plantengeografie.\nZo\u00f6geografie is het bestuderen van de verspreiding van dieren over de wereld. Hierbij gaat het om de anatomie, de embryologie, evolutie, classificatie, gewoonten en de distributie van alle diersoorten, zowel levende als uitgestorven.\nPlantengeografie is het bestuderen van de verspreiding van planten over de wereld, de verklaring daarvan (paleobotanie) en van hun invloed op het aardoppervlak.\nPaleobiogeografie.\nPaleobiogeografie (paleo = oud) gaat nog een stap verder. Hierbij wordt gebruikgemaakt van paleobiogeografische gegevens en platentektoniek. Met behulp van moleculaire analyses en studie van fossielen is het mogelijk geweest aan te tonen dat vogels die op een tak kunnen zitten zich eerst ontwikkelden in Australi\u00eb en de aangrenzende Antarctische wateren. Van hieruit hebben deze vogels zich verspreid naar andere continenten.\nClassificatie.\nBiogeografie is een synthetische wetenschap, met relaties met (bio)systematiek, evolutiebiologie, ecologie, geologie, fysische geografie, bodemkunde en klimatologie. Een aantal concepten in biogeografie zijn:"}
{"id": "5880", "revid": "66900171", "url": "https://nl.wikipedia.org/wiki?curid=5880", "title": "Sociobiologie", "text": "Sociobiologie is de tak van biologie die zich bezighoudt met onderzoek naar de evolutionaire oorsprong van sociaal gedrag bij dieren, inclusief de mens.\nDe term 'sociobiologie' werd in het publieke debat ge\u00efntroduceerd door de entomoloog Edward Osborne Wilson in zijn boek \"Sociobiology. The New Synthesis\" uit 1975. In die tijd was de sociobiologie omstreden, omdat de genetische bepaaldheid van met name menselijk gedrag niet strookte met het idee van de menselijke geest als \"tabula rasa\". Vooral in linkse intellectuele kringen riepen de idee\u00ebn van Wilson veel weerstand op. \nHet werk van Wilson is echter een synthese van gedragsbiologisch onderzoek en evolutiebiologische theorievorming van vele decennia. Hij bouwde vooral voort op de theorie van verwantenselectie van Hamilton (1964), de kritiek op groepsselectie en de nadruk op afzonderlijke genen uit het werk van Williams (1966) en de verschillende theorie\u00ebn van Trivers (1971). Veel sociobiologische theorie\u00ebn zijn ondertussen standaardtheorie\u00ebn in de gedragsbiologie en evolutionaire psychologie, hoewel de laatste decennia wel sterk de nadruk is komen te liggen op de invloed van cultuur.\nWaar bij sociobiologie sprake kan zijn van aanpassingsprocessen van duizenden jaren, ligt bij de biosociale theorie de nadruk op de korte termijn."}
{"id": "5881", "revid": "380516", "url": "https://nl.wikipedia.org/wiki?curid=5881", "title": "Celfysiologie", "text": "De celfysiologie of cytofysiologie betreft de studie van de levensprocessen, ofwel de fysiologie, op moleculair niveau, in de individuele cel. De celfysiologie is onderdeel van het vakgebied van de celbiologie, en heeft raakvlakken met de fysiologie en de moleculaire biologie.\nCelcomplexiteit.\nDe eukaryoten vormen de groep van diverse organismen, die relatief complex van bouw zijn, en zich kenmerken doordat hun cellen een celkern hebben en in compartimenten zijn verdeeld. Onder de eenvoudiger levensvormen vallen de evolutionair oudere bacteri\u00ebn en archaea die, ter onderscheid van de eukaryoten, met prokaryoten worden aangeduid.\nCel als open systeem.\nEen cel is een open systeem, omgeven door een selectief-permeabel celmembraan, met een nauwkeurige regulatie van het interne milieu van de cel, dat het waterige cytosol als basis heeft. Concentraties van verschillende, in het cytosol opgeloste stoffen, als ionen en signaalmoleculen, worden binnen stricte grenzen gehouden. Voorbeelden zijn de gereguleerde concentraties van cyclisch adenosinemonofosfaat en guanosinetrifosfaat. Wanneer een cel niet in staat is om deze homeostase te handhaven, kan de cel overgaan tot geprogrammeerde celdood.\nCelfysiologisch onderzoek.\nDoor te kijken naar verstoringen in het interne milieu van de cel, kan men achterhalen hoe de cel deze regulering voor elkaar krijgt. Hiervoor heeft de celbiologie verschillende methoden beschikbaar, waaronder microdialyse, en voor zenuwcellen ook de patch-clamptechniek. Veel fysiologische studies worden verricht op zenuwcellen of \"neuronen\", omdat deze gevoelig zijn voor signalen die leiden tot de influx van ionen, wat leidt tot een verstoring van het milieu binnen de cel. Door de verandering kan een actiepotentiaal ontstaan, die informatie tussen neuronen kan overbrengen. Omdat deze signalen ontstaan door het binden van een neurotransmitter aan een receptor, kan er gemakkelijk een actiepotentiaal worden opgewekt en worden bekeken hoe dit op moleculair niveau werkt. Dit gebeurt door het isoleren van een stukje celmembraan, met daarin een receptor. Wanneer een neurotransmitter wordt aangeboden, kan er worden gemeten hoeveel ionen er per kanaal worden doorgelaten, en hoelang het kanaal open blijft. Verder kan op dezelfde manier in een cel bekeken worden wat het effect van de transmitter is op de membraanpotentiaal. Op deze wijze zijn ook speciale blockers/remmers van receptoren gevonden die bij de ontwikkeling van medicijnen zoals atropine hebben geholpen."}
{"id": "5882", "revid": "4001", "url": "https://nl.wikipedia.org/wiki?curid=5882", "title": "Celleer", "text": ""}
{"id": "5883", "revid": "1312480", "url": "https://nl.wikipedia.org/wiki?curid=5883", "title": "Cytologie", "text": ""}
{"id": "5884", "revid": "80021", "url": "https://nl.wikipedia.org/wiki?curid=5884", "title": "Erfelijkheidsleer", "text": ""}
{"id": "5885", "revid": "51717", "url": "https://nl.wikipedia.org/wiki?curid=5885", "title": "Gedragsleer", "text": ""}
{"id": "5887", "revid": "79705", "url": "https://nl.wikipedia.org/wiki?curid=5887", "title": "Hormoonfysiologie", "text": "De hormoonfysiologie omvat de chemische regeling en de samenwerking van door het organisme zelf geproduceerde hormonen (stoffen geproduceerd door klieren met inwendige afscheiding die een regulerende functie hebben in het organisme). {zie ook hormonen). Voor nagenoeg alle hormonen geldt dat ze deel uitmaken van regelkringen: het hormoon wordt geproduceerd naar aanleiding van een ander hormoon (chemische signaalstof), en de concentratie van het hormoon remt het vrijkomen van de signaalstof weer (negatieve terugkoppeling). Niet zelden zijn er zelfs drie, vier of meer hormonen die elkaar wederzijds be\u00efnvloeden.\nEen voorbeeld: TRH wordt door de hypothalamus geproduceerd en naar de hypofyse gevoerd, die als reactie hierop TSH afgeeft, dat in de schildklier zorgt voor de productie en afgifte van de schildklierhormonen T3 en T4. Deze remmen op hun beurt weer de afgifte van TRH."}
{"id": "5888", "revid": "264532", "url": "https://nl.wikipedia.org/wiki?curid=5888", "title": "Morfologie", "text": "Voor verwante betekenissen, zie Modelvorming."}
{"id": "5889", "revid": "1070571", "url": "https://nl.wikipedia.org/wiki?curid=5889", "title": "Ecologie", "text": "Ecologie of oecologie is een biologische vakwetenschap. De ecologie bestudeert zowel de wisselwerking tussen organismen onderling, binnen populaties en levensgemeenschappen: de \"biotische\" milieufactoren, als de relaties van deze biologische eenheden met hun niet-biologische omgeving: de \"abiotische\" milieufactoren. Biotische en abiotische factoren samen vormen een ecosysteem. De autoecologie is de studie op het niveau van een individueel organisme, van een willekeurige soort, binnen een gegeven ecosysteem. De synecologie of gemeenschapsecologie bestudeert alle soorten organismen, ofwel de levensgemeenschap, van een gegeven ecosysteem. De populatiebiologie onderzoekt de dynamiek en evolutie (van populaties) van soorten.\nEtymologie.\nDe term ecologie of oecologie (oorspronkelijk uit het Duits: \"\u00d6kologie\") is een wetenschappelijk neologisme (1866) van de Duitse bioloog Ernst Haeckel, afgeleid van het Oudgrieks \"oikos\" (\u03bf\u1f36\u03ba\u03bf\u03c2, huishouding, omgeving) en \"logos\" (\u03bb\u03cc\u03b3\u03bf\u03c2, woord, verhandeling). Het hieraan ontleende Angelsaksische \"ecology\" heeft een iets meer milieukundige en mens-gerichte, betekenis. In Nederland bestaan de biologische oecologie en de meer milieukundige ecologie naast elkaar, maar het verschil vervaagt.\nBenaderingen.\nBinnen de ecologie zijn er verschillende benaderingen. Sommige gaan uit van een specifiek soort organisme en bestuderen de wisselwerking tussen dit organisme en zijn omgeving (milieu). Andere leggen de nadruk op het voorkomen van soorten in afhankelijkheid van het milieu, de zogeheten biogeografie. Weer andere stellen niet een soort maar een samenhangende set soorten centraal, een levensgemeenschap, en gaan na hoe de wisselwerkingen tussen verschillende soorten organismen in de levensgemeenschap plaatsvinden. Ecologen bestuderen bijvoorbeeld de opeenvolging van soorten bij verandering van het milieu, de zogeheten successie. Ten slotte zijn er ecologen die naar populaties kijken van specifieke soorten, en proberen te begrijpen hoe individuele organismen zich binnen een populatie handhaven, en hoe soorten zich in de loop van de evolutie ontwikkelen.\nBiogeografie.\nDe biogeografie bestudeert welke soorten organismen en levensgemeenschappen in welke geografische gebieden op aarde voorkomen. De oude Grieken hielden zich hier al mee bezig. Alexander von Humboldt verrichtte medio negentiende eeuw als eerste moderne wetenschapper hier systematisch onderzoek aan. In de biogeografie wordt de wereld ingedeeld in een aantal biogeografische regio's of biomen, die elk gekenmerkt worden door het voorkomen van specifieke formaties en groepen van planten (en de daarvan afhankelijke dieren).\nEen dergelijke zonering is er ook op kleinere schaal, bijvoorbeeld in de bergen waar elke hoogtezone eigen planten en dieren heeft. Ook bij bijvoorbeeld de overgang van zout naar zoet water of van water naar land zijn vaak zones te onderscheiden met ieder een eigen soortensamenstelling.\nEen invasieve soort is een soort die zich door menselijk toedoen (uitzetting of onopzettelijke verplaatsing) kan vestigen en snel kan vermeerderen op een plaats waar deze voorheen door ruimtelijke barri\u00e8res niet kon komen. Ook habitatdegradatie door de mens kan ervoor zorgen dat exotische soorten zich opeens snel kunnen ontwikkelen in een voordien onbezet of ongeschikt gebied. Ook zijn er veel exoten die in door de mens geschapen milieus voorkomen, zoals guppies bij uitlaten van elektriciteitscentrales, of aangroei met allerlei exotische organismen in leidingen; maar ook mussen buiten hun oorspronkelijke leefgebied en andere cultuurvolgers kunnen als exoot worden aangemerkt.\nEcosystemen en sferen.\nDe laatste decennia beschouwen veel ecologen de natuur als een verzameling van systemen waarbinnen stof en energie circuleren. In 1935 introduceerde Arthur Tansley het begrip ecosysteem voor de biocenose (de levensgemeenschap van organismen). In de 19e eeuw werd de stikstofkringloop in de natuur beschreven door Antoine Lavoisier. Later zijn meer van dergelijke kringlopen beschreven, zoals van koolstof, waaruit bleek dat deze zich in relatief gescheiden compartimenten (zoals de atmosfeer, de hydrosfeer en de lithosfeer) kunnen afspelen. Nadat de Oostenrijkse geoloog Eduard Suess de term biosfeer had ge\u00efntroduceerd als levensruimte voor alle compartimenten op aarde werkte de Rus Vladimir Vernadski in zijn boek \"The Biosphere\" de principes van alle biochemische kringlopen uit en herdefinieerde hij de biosfeer als de som van alle ecosystemen. De Amerikaanse ecoloog Howard T. Odum zorgde ervoor dat vanaf ongeveer 1970 het ecosysteem gezien werd als een systeem van energie-uitwisseling tussen allerlei zogenaamde trofische of voedselniveaus (planten, herbivore dieren, carnivoren en micro-organismen).\nLandschap als ecosysteem.\nEen ecotoop of landschapselement is het kleinste, ecologisch nog onderscheidbare gebied in een ecologisch classificatiesysteem van landschappen. Het vertegenwoordigt een relatief homogene, ruimtelijke gebiedseenheid met eigenschappen voor het meten en vastleggen van de gebiedsstructuur, functie en verandering. Voorbeelden: een dobbe is een puntvormige ecotoop, een beek, een houtwal, een wegberm en een sloot zijn lijnvormige ecotopen, een bos, een moeras, een weiland en een akker zijn vlakvormige ecotopen. De mate van be\u00efnvloeding door de mens bepaalt de natuurlijkheid van de ecotoop, maar ook van het landschap waarvan ze de samenstellende onderdelen vormen. Zo kan er onderscheid gemaakt worden tussen natuurlandschap en cultuurlandschap, met als tussenvorm de verschillende gradaties van halfnatuurlijk landschap.\nLevensgemeenschap.\nVele ecologen bestuderen de onderlinge relaties tussen planten, dieren of andere organismen en het milieu of tussen organismen onderling binnen grotere eenheden. In 1877 stelde Karl M\u00f6bius voor om de term biocenose (levensgemeenschap) te gebruiken voor een groep met elkaar samenlevende planten en dieren.\nIn de vegetatiekunde heeft men een classificatiesysteem van plantengemeenschappen ontwikkeld. Dergelijke plantengemeenschappen zouden alle min of meer indicatief zijn voor bepaalde milieu-omstandigheden. Plantengemeenschappen kunnen zich volgens de vegetatiekunde ontwikkelen naar een min of meer stabiele situatie, de climax. Deze ontwikkeling heet successie. De abiotische dynamiek in een gebied speelt een belangrijke rol bij de successie. Zo bereiken gebieden die regelmatig door de zee worden overstroomd nooit een climax.\nBinnen levensgemeenschappen kunnen bepaalde soorten domineren, zoals de zwarte els in moerassige bossen, soorten van de families Rhizophoraceae en Sonneratiaceae in mangrovebossen aan tropische kusten. Deze soorten domineren door hun aantal of biomassa en zijn essentieel voor het functioneren van de rest van de gemeenschap. In de stabiele climaxgemeenschappen is vaak geen dominante soort te onderscheiden, omdat er veel soorten voorkomen in kleinere abundanties.\nVariatie en biodiversiteit.\nBiodiversiteit is de laatste jaren een veel gebruikte term binnen de ecologie. Het is de vraag of het een ecologische term is, omdat het niet over relaties tussen soorten gaat. Het is meer een biosystematische term of ook wel een politieke term. Ecologen bestuderen wel de variatie aan soorten en hun verschijningsvormen als kenmerken van levensgemeenschappen en ecosystemen. Ook proberen ze verbanden te vinden tussen diversiteit en bijvoorbeeld productie of stabiliteit.\nBiodiversiteit kan belangrijk zijn vanwege het grote genetische reservoir in een milieu, maar veel belangrijke natuurlijke ecosystemen zijn niet bijzonder divers, doch wel belangrijk en vaak bedreigd, zoals de taiga of het noordpoolgebied. Volgens sommige ecologen zijn minder diverse natuurlijke ecosystemen minder stabiel en daardoor gevoeliger voor verstoring.\nBiodiversiteit wordt soms als maat gebruikt voor de kwaliteit van ecosystemen. Half-natuurlijke ecosystemen als polderwateren, wegbermen en dergelijke herbergen weinig soorten door isolatie, vervuiling of slecht beheer. Beheer kan er op gericht zijn de maximale biodiversiteit voor dergelijke systemen te behalen. Sommige beleidsinstrumenten hebben nadrukkelijk als doel een zo hoog mogelijke biodiversiteit, zoals de Kaderrichtlijn Water.\nNiche, concurrentie en habitat.\nEen onderwerp van onderzoek is de relatie van soorten tot hun omgeving. Een niche is de plek die een soort inneemt in een ecosysteem, gedefinieerd als de biotische en abiotische voorwaarden die de soort nodig heeft om te overleven en zich voort te planten. Concurrentie treedt op als verschillende soorten (of individuen) strijden over de beschikking van dezelfde bron.\nEen verwant begrip is habitat waarmee het concrete woongebied van een soort in ruime zin wordt bedoeld (bijvoorbeeld het waddengebied)\nGedrag en (eco)fysiologie.\nBinnen de ecologie zijn er ecologen die de relevantie van gedrag en fysiologie bestuderen voor het functioneren van soorten in hun omgeving. Daarbij gaat het om bijvoorbeeld de manier waarop de stofwisseling functioneert opdat er voldoende vetreserves zijn voor de winter of eventueel een trek naar elders.\nPopulatiebiologie.\nBinnen de populatiebiologie of populatiedynamica richten ecologen zich op onderzoek aan de factoren die aantallen en dichtheden van populaties in ruimte en tijd be\u00efnvloeden. Zo kan bijvoorbeeld nagegaan worden welk menselijk ingrijpen (bosbeheer, visserij, waterbeheer) acceptabel is zonder het voortbestaan van bepaalde populaties van dieren of planten in gevaar te brengen.\nToepassingen.\nBelangrijke toepassingsgebieden van de ecologie zijn:\nDaarnaast heeft ecologie ook zijn toepassing gevonden in de architectuur binnen de ontwerpprincipes van arcologie bij de bouw van economisch zelfvoorzienende woonomgevingen of habitats.\nEen goed voorbeeld van toepassing van ecologische inzichten is de aanleg van ecologische verbindingszones of corridors tussen natuurgebieden. Organismen zouden op die manier zich eenvoudiger kunnen verplaatsen en de kans op uitsterven zou kleiner worden. Kleinschalige corridors zijn zogenaamde ecoducten in de vorm van bruggen die primair voor organismen zijn bedoeld.\nAndere connotaties.\nDe term ecologie wordt bij uitbreiding ook gebruikt met betrekking tot menselijk gedrag dat een beter leefmilieu bevordert. Hiermee hangen samen bijvoorbeeld de begrippen ecologisme en EKO-keurmerk."}
{"id": "5891", "revid": "211114", "url": "https://nl.wikipedia.org/wiki?curid=5891", "title": "Ontwikkelingsfysiologie", "text": "De ontwikkelingsfysiologie of ontogenese is de groei en celdifferentiatie van cellen en weefsels, en de totipotentie van organismen vanaf bevruchte eicel of \"zygote\" tot volwassen organisme. De ontwikkelingsfysiologie is een onderdeel van de ontwikkelingsbiologie. De ontwikkeling betreft niet alleen de groei door celdeling, maar ook de toename van de complexiteit van de cellen (celdifferentiatie) van het organisme. Voor deze processen is de opname van voedingsstoffen noodzakelijk, die de benodigde energie en bouwstoffen leveren voor de celdeling, de celdifferentiatie, en bij planten bovendien voor de celstrekking. De ontwikkeling is erfelijk bepaald: ze wordt gestuurd door de genen en hormonen van het betreffende soort organisme.\nTotipotente cellen zijn in staat te differenti\u00ebren naar alle soorten cellen, die bij meercellige organismen de verschillende weefsels vormen. Bij gewervelde dieren hebben alleen de zygote, en de cellen ontstaan uit de eerste celdelingen van de zygote dit vermogen. Bij planten hebben meristeemcellen, en in mindere mate de overige levende cellen dit vermogen."}
{"id": "5893", "revid": "3", "url": "https://nl.wikipedia.org/wiki?curid=5893", "title": "Ontwikkelingsleer", "text": ""}
{"id": "5894", "revid": "80021", "url": "https://nl.wikipedia.org/wiki?curid=5894", "title": "Morfologie (biologie)", "text": "De morfologie is de tak van de biologie die de bouw en vorm bestudeert van organismen (vormleer), hun organen (orgaanleer) en weefsels (histologie en anatomie) en probeert hun veelvormigheid terug te brengen tot evolutionair te duiden bouwplannen. De term morfologie moet dan opgevat worden als een overkoepelende term. De term anatomie slaat gewoonlijk op de meer gedetailleerde schaal, zoals dat van het orgaan-, weefsel- en celniveau, hoewel daar ook meer specifieke termen voor zijn als histologie voor de studie van weefsels, en celbiologie of cytologie voor de studie op celniveau.\nGoethe.\nDe oorsprong van de term \"morfologie\" wordt over het algemeen toegeschreven aan Johann Wolfgang von Goethe (1749-1832). Hij was overtuigd van het bestaan van een onderliggende fundamentele organisatie, het bouwplan, in de verscheidenheid van de bloemplanten. In zijn boek getiteld \"De Metamorfose van planten\" suggereert hij dat het bouwplan ons in staat stelt om de vormen van planten die nog niet waren ontdekt te voorspellen.\nOvererving en milieufactoren.\nDe bouw en vorm van een organisme worden in de eerste plaats bepaald door zijn soort-bepaalde genotype (genetische samenstelling) en staan dus vast via overerving. Eigenschappen die afhangen van het \"genotype\" zijn bij planten bijvoorbeeld dubbelbloemigheid, eenhuizigheid of tweehuizigheid, appel of peer. De uitwendige bouw (fenotype) en vorm van het individuele organisme worden echter niet alleen bepaald door het genotype, maar ook be\u00efnvloed door zijn milieu (de omgeving). Het \"fenotype\" is dus het totaal van eigenschappen van een soort: het resultaat van de wisselwerking tussen genotype en milieu. Langdurige milieu-invloeden bepalen bijvoorbeeld mede de grootte van het individuele organisme (dwerggroei van planten in het hooggebergte), de mate van beharing bij dieren, de wijze en de mate van vertakken van bomen. Op kortere termijn kan lichtgroene of gele bladverkleuring optreden door stikstofgebrek of na nachtvorst.\nVorm en functie.\nEen centraal thema in de biologie is de samenhang tussen vorm en functie. Het nader onderzoeken van dit verband is het vakgebied van de fylogenie. Morfologische structuren kunnen veelal gezien worden als adaptaties: erfelijk vastgelegde aanpassingen aan het habitat van de soort. Mutaties die geen selectief voordeel hebben, noemt men spandrels. Mutaties met een selectief nadeel zullen echter door selectiedruk meer of minder snel uit populaties verdwijnen.\nBij het onderzoek naar fylogenetische verwantschappen hebben morfologische kenmerken traditioneel een grote rol gespeeld, naast kennis van de levenscyclus, de ontogenie en de embryologie. Steeds meer zijn echter de biochemische kenmerken, vooral die van het genoom, een overheersende rol gaan spelen. Bij alleen fossiel bekende organismen spelen deze laatste kenmerken echter nauwelijks een rol en blijven de morfologisch-anatomische kenmerken doorslaggevend."}
{"id": "5895", "revid": "380516", "url": "https://nl.wikipedia.org/wiki?curid=5895", "title": "Paleontologie", "text": "Paleontologie (Oudgrieks: \u03c0\u03b1\u03bb\u03b1\u03b9\u03cc\u03c2 \"palaios\", oud, \u1f44\u03bd, \"on\", \"wezen\") is de wetenschap die fossiele resten of sporen van organismen opspoort en bestudeert, om aan de hand daarvan de evolutie van het leven op aarde in het geologisch verleden te reconstrueren. Een beoefenaar van deze wetenschap is een paleontoloog.\nDe paleontologie probeert daarnaast ook de verwantschap van nu levende organismen met uitgestorven soorten vast te stellen. Zij bestudeert van uitgestorven soorten hun leefomgeving of paleomilieu, en hun plaats in hun toenmalige ecosysteem, het vakgebied van de paleo-ecologie. De opeenvolging van gevonden fossielen wordt gebruikt om de ouderdom van afzettingen en de evolutionaire ontwikkeling van het leven te bepalen.\nNaast geheel of gedeeltelijk bewaard gebleven fossiele resten van de organismen zelf, worden ook hun achtergelaten sporen bestudeerd. Onder 'sporen' wordt alles verstaan wat een organisme, zowel actief als passief, maakt of achterlaat. Hieronder vallen graafgangen, kruipsporen, boorgaten, pootafdrukken, holen, nesten, coprolieten (uitwerpselen). Tezamen worden dit ichnofossielen genoemd. De studie die zich hierop toelegt is de ichnologie.\nDe paleontologie raakt aan vele andere vakgebieden, zoals de biologie, geologie, scheikunde, natuurkunde en astronomie. Paleontologen verrichten zowel veldwerk als laboratoriumwerk (het vergaren, prepareren, analyseren en determineren van fossiele resten).\nVakgebieden.\nBinnen de paleontologie worden twee vakgebieden onderscheiden: de paleobotanie legt zich toe op fossiele planten, de paleozo\u00f6logie bestudeert het fossiele dierlijk leven. Deze vakgebieden zijn ieder onderverdeeld in specialisaties waarin een enkele groep organismen bestudeerd wordt. Zo bestudeert de paleomalacologie de fossiele weekdieren.\nNaast bovenstaande indeling is er een tweede indeling, die uitgaat van de praktische hulpmiddelen die nodig zijn voor paleontologisch onderzoek. Onderzoek aan microscopisch kleine resten van plantaardige of dierlijke organismen gebeurt met een sterk vergrotende microscoop: het domein van de micropaleontologie. Voor fossiele resten die met het blote oog waarneembaar zijn is een zwak vergrotende loep meestal voldoende: het domein van de macropaleontologie.\nFossielen.\nEen bewaard gebleven overblijfsel van een organisme wordt een fossiel genoemd. Hoe fossielen ontstaan en bewaard blijven, wordt bestudeerd door de tafonomie.\nToepassingen van fossielen.\nDatering en stratigrafie.\nDe paleontologie draagt in belangrijke mate bij aan de geologische datering van aardlagen. In de 19e en het grootste deel van de 20e eeuw was het daartoe ook de belangrijkste bron. In de tweede helft van de 20e eeuw is deze rol gedeeltelijk overgenomen door de mogelijkheid om absolute ouderdomsbepalingen aan aardlagen (of fossielen) te doen en door andere chemische en fysische methoden. De bijdrage van de paleontologie aan ouderdomsbepaling is echter nog steeds groot.\nHet indelen van aardlagen op de erop voorkomende fossielen wordt biostratigrafie genoemd.\nPaleo-ecologie.\nPaleo-ecologie is het bestuderen van fossielen ten behoeve van de reconstructie van het voormalige, plaatselijke paleomilieu en het paleoklimaat waarin een aardlaag werd afgezet. Biogeologie is de studie van de wederzijdse be\u00efnvloeding van de biosfeer en de lithosfeer.\nEvolutiebiologie.\nDoor de vergelijking van fossielen kan de evolutie van een bepaalde soort organisme nauwkeurig in kaart gebracht worden. Dit kan informatie opleveren over de manier waarop evolutie van soorten plaatsvindt. De verschillende theorie\u00ebn en hypothesen hierover worden samen de evolutietheorie genoemd. De wetenschap die zich bezighoudt met het bestuderen van de biologische evolutie en de mechanismen waarmee dit plaatsvindt is de evolutiebiologie."}
{"id": "5896", "revid": "75723", "url": "https://nl.wikipedia.org/wiki?curid=5896", "title": "Perm (periode)", "text": "Het geologisch tijdperk Perm is in de geologische tijdschaal de laatste periode van het Paleozo\u00efcum. Het duurde van 298,9 \u00b1 0,2 tot 252,2 \u00b1 0,5 miljoen jaar (Ma) geleden. Het Perm volgt op het Carboon, na het Perm volgt het Trias, de vroegste periode van het Mesozo\u00efcum. Het Perm werd afgesloten door de grootste massa-extinctie in de Aardse geschiedenis.\nOmdat alle landmassa geconcentreerd was in het supercontinent Pangea werd het klimaat wereldwijd droger. Op veel plaatsen werden typisch continentale sedimenten afgezet zoals zandsteen en evaporiet.\nIn het Perm nam de evolutie van reptielen en andere landdieren een vlucht. In het erop volgende Mesozo\u00efcum zouden hieruit de dinosauri\u00ebrs en zoogdieren ontstaan.\nStratigrafie en voorkomen.\nHet Perm werd in 1849 voor het eerst beschreven door de Schotse geoloog Roderick Murchison (1792 - 1871), tijdens diens expeditie naar de Oeral. Het is genoemd naar de Russische stad Perm.\nDe ICS verdeelt het chronostratigrafische systeem Perm in drie series en negen etages. Hoewel de stratigrafische indeling van het Perm door het ICS is vastgelegd komen lokaal of in oudere literatuur vaak nog lokale namen voor etages voor.\nIn de ondergrond van noordwestelijk Europa zijn uit het Perm duidelijk twee verschillende gesteentepakketten aanwezig: het Rotliegend(es) en het Zechstein. Het onderste deel van het Europese Perm bestaat uit karakteristieke rode zandsteen (waarvan de naam Rotliegendes komt) en het bovenste deel uit voornamelijk evaporiet. Deze gesteentepakketten dienen in de ondergrond van Noord-Europa als respectievelijk reservoirs en seals voor olie en gas. In Nederland komen de evaporieten uit het Zechstein voor in de Slochteren Formatie. In Slochteren zelf wordt uit deze formatie zout gewonnen.\nPaleogeografie en eustasie.\nIn het Perm lagen vrijwel alle continenten samengevoegd in \u00e9\u00e9n supercontinent, Pangea. Slechts de kleine continenten Noord- en Zuid-China lagen enigszins los van Pangea. Het gevolg van zo'n configuratie is dat er relatief weinig nieuwe oceanische korst wordt aangemaakt. Aangezien oceanische korst zwaarder wordt naarmate het ouder wordt en afkoelt, lagen de oceaanbodems tijdens het Perm diep en was het eustatische zeeniveau relatief laag. Ook heeft \u00e9\u00e9n groot continent een kleinere omtrek dan een aantal kleinere continenten. Het totale oppervlak aan ondiepe zee\u00ebn en kustwater was daarom relatief klein in het Perm. Dit kan een oorzaak zijn geweest voor de massa-extincties van mariene soorten aan het einde van het Perm.\nPangea lag van de Noordpool tot de Zuidpool, zodat oost-west gerichte stromingen in de oceaan uitgesloten waren. Omdat alle continenten samen lagen was er ook sprake van \u00e9\u00e9n grote oceaan, die Panthalassa (de \"alzee\") wordt genoemd. Ten oosten van Pangea lag de Paleo-Tethysoceaan, die zich tot de beide China's in het oosten uitstrekte. Pangea lag in een boog om de Paleo-Tethys heen, met Gondwana ten zuiden en Laurazi\u00eb ten noorden van de oceaan. Tijdens het Perm zou het microcontinent Cimmeria zich van Gondwana losmaken en langzaam naar het noorden beginnen te bewegen, daarmee de oppervlakte van de Paleo-Tethys kleiner makend. De oceaan die tussen Cimmeria en Gondwana ontstond wordt Neo-Tethys genoemd.\nKlimaat.\nGrote aan elkaar liggende landmassa's hebben klimaten met grote variaties in temperatuur (zogenaamde continentale klimaten) en seizoensgebonden neerslag. Woestijnen en aride omstandigheden waren in het Perm wijdverspreid. Door deze droge omstandigheden waren naaktzadigen, planten met hun zaden in beschermende omhulsels in het voordeel ten opzichte van sporenplanten. De eerste \"moderne\" bomen (coniferen, ginkgo's en palmvarens) verschenen in het Perm.\nAan het begin van het Perm bevond de Aarde zich nog in de Laat-Paleozo\u00efsche ijstijd, die ook gedurende het Carboon voor vergletsjering op Gondwana gezorgd had. Tegelijkertijd waren de tropen warm en bedekt met moerassen en bossen. Tegen het Midden-Perm werd het klimaat warmer en droger, tegelijkertijd trokken de gletsjers zich terug. Rond 250 miljoen jaar geleden hadden de tropen een extreem heet klimaat. Er heersten temperaturen van rond de 40\u00b0C in zee en 50 tot 60\u00b0C op het land.\nOp veel plaatsen over de gehele oppervlakte van Gondwana zijn tillieten gevonden. Een tilliet is een verhard glaciaal sediment. Het voorkomen van tillieten wijst waarschijnlijk op een bedekking met gletsjers. Op andere plaatsen zijn afwisselend tillieten en interglaciale afzettingen gevonden. Ook in het oosten van het hedendaagse Zuid-Amerika (destijds onderdeel van Gondwana) zijn sporen achtergelaten door gletsjers. Deze sporen lopen van oost naar west, wat er op zou wijzen dat er beweging van het ijs op Gondwana, destijds gelegen rond de polen, heeft plaatsgevonden.\nGesteentelagen uit het Perm komen over de hele wereld voor, maar vooral belangrijk zijn de ontsluitingen in de Oeral (waar Perm zelf ligt), in China en in het zuidwesten van Noord-Amerika.\nLeven.\nMariene fauna.\nPermische mariene afzettingen bevatten veel fossiele mollusken, echinodermen en brachiopoden. Twee soorten schelpen van ongewervelden worden veel gebruikt om Permische gesteenten te correleren: fusuliniden, een groep amoebe-achtige protisten die deel uitmaakt van de foraminifera; en ammonieten, een groep inktvissen verwant aan de hedendaagse nautilidae (nautilussen).\nContinentale fauna.\nOp het land kwamen in het Perm diverse geleedpotigen en tetrapoden voor.\nOnder de insecten waren in het Vroeg-Perm de dominante planten- en alleseters Blattodea, voorouders van de hedendaagse kakkerlakken. Vanwege de grote voordelen die deze hadden ten opzichte van andere soorten (zes snelle poten, twee goed ontwikkelde opvouwbare vleugels, goede ogen, goed ontwikkelde voelsprieten en een omnivoor spijsverteringsstelsel) vormden ze ongeveer 90% van het totale aantal insecten. De libellen ontstonden in het Perm en hebben zowel land als water nodig om te leven. Een aantal belangrijke nieuwe groepen insecten, waaronder de kevers en vliegen, ontstonden in het Perm.\nGrotere (tetrapode) landdieren uit het Perm waren of amfibie\u00ebn of Amniota (reptielen en voorouders van de zoogdieren). Voorbeelden van amfibie\u00ebn uit het Perm zijn Labyrinthodontia, Lepospondyli of Batrachosauria. Amniota uit het Perm zijn zowel Sauropsida als Synapsiden. Van de laatste groep (uit het Perm bijvoorbeeld Eupelycosauria en Therapsida) wordt aangenomen dat ze de voorouders van de zoogdieren zijn. \nTijdens het Perm ontwikkelde zich voor het eerst een fauna die volledig op het land kon leven. De landsoorten werden steeds groter, er ontstond een megafauna van zowel planten- als vleeseters.\nIn het Vroeg-Perm werd het land gedomineerd door Eupelycosauria (bijvoorbeeld \"Dimetrodon\" of \"Edaphosaurus\") en amfibie\u00ebn (\"Eryops\", Temnospondyli), in het Midden-Perm werden primitieve Therapsida (zoals Dinocephalia) steeds belangrijker. In het Laat-Perm verschenen meer ontwikkelde soorten van Therapsida zoals Gorgonopsia, \"Inostrancevia\", \"Estemmenosuchus\" en Dicynodontia. Een andere groep Therapsida die in het Midden-Perm verscheen zijn de Therocephalia (waaronder \"Trochosaurus\"). Aan het einde van het Perm verschenen de eerste cynodonten, die zich verder zouden ontwikkelen tot zoogdieren. \nTegelijkertijd ontwikkelden de reptielen zich ook verder. Een bekende soort uit het Midden-Perm is bijvoorbeeld \"Pareiasaurus\". Aan het einde van het Perm verschenen de eerste archosauri\u00ebrs (Thecodontia zoals Proterosuchidae); deze zouden tijdens het op het Perm volgende Trias verder evolueren tot de eerste dinosauri\u00ebrs. Ook keerden bepaalde reptielen terug in het water, zoals \"Mesosaurus\".\nTijdens het Perm waren er nog geen gewervelde soorten die konden vliegen.\nFlora.\nHet Vroeg-Perm had dezelfde flora als het Carboon, die rond het midden van het Perm overging in meer aride soorten. De in moerassen groeiende lycophytae uit het Carboon, zoals de \"Lepidodendron\" en \"Sigillaria\" werden vervangen door coniferen, die beter tegen het drogere klimaat bestand waren. Veel belangrijke groepen coniferen, ginkgo's en palmvarens ontwikkelden en verspreidden zich gedurende het Perm. Een uitzondering vormde het afgelegen continent Zuid-China, waar een warm en nat klimaat heerste vanwege de ligging rond de evenaar. Hier bleven de lycophyta-moerasbossen langer bestaan.\nPerm-Trias-massa-extinctie.\nHet Perm werd afgesloten door de grootste massa-extinctie in de Aardse geschiedenis. Zo'n 90% tot 95% van alle mariene soorten stierven uit, net als zo'n 70% van alle soorten op het land. Onder de soorten die uitstierven bevonden zich de laatste trilobieten. De uitsterving vond plaats over 80.000 jaar, waarin drie belangrijke fasen van uitsterving kunnen worden herkend.\nEr zijn een aantal hypothesen over de oorzaak van deze massa-extinctie:\nDe meeste geleerden denken dat de massa-extinctie werd veroorzaakt door een combinatie van al deze hypothesen."}
{"id": "5897", "revid": "64", "url": "https://nl.wikipedia.org/wiki?curid=5897", "title": "Palaeontologie", "text": ""}
{"id": "5898", "revid": "80021", "url": "https://nl.wikipedia.org/wiki?curid=5898", "title": "Populatiegenetica", "text": "De populatiegenetica is een onderdeel van de biologie dat zich bezighoudt met de genetica van populaties. Zij heeft een aantal problemen in het typologisch denken in de biologie opgelost. Vooral de laatste tijd zijn de uitbreidingen en aanvullingen van de onderzoekingen van afzonderlijke individuen, die tot dan toe als eenheden van het evolutieproces en als representanten van hun soort hadden gegolden, belangrijker geworden met waarnemingen en 'proeven' en hun statistische verwerking. Het werd steeds belangrijker ook de gemeenschap van de soort nader te bestuderen.\nDeze wetenschap van de populatiegenetica dringt diep door in de werkwijzen van genetische veranderingen en omvat resultaten van kwantitatief-statistische en experimentele aard op de genverhoudingen en de verschuivingen in de kenmerken binnen een populatie.\nWat is een populatie? Een populatie (Johanssen, 1903) is de gemeenschap van kruisende individuen in een bepaald geografisch gebied. Ieder individu daarin beschikt over een deel van het totale \"allelenbezit\", de genenpoel van de populatie.\nEen wetmatigheid uit de populatiegenetica wordt beschreven door de wet van Hardy-Weinberg. Het werd genoemd naar de Britse wiskundige Godfrey Harold Hardy en de Duitse natuurkundige Wilhelm Weinberg, die het principe in 1908 onafhankelijk van elkaar ontdekten. Aan de hand van deze wet kun je uitgaande van het fenotype, de frequentie van de genotypes berekenen, en omgekeerd. Deze onderscheidt twee modellen:\nBekende theoretische populatiegenetici zijn o.a. Godfrey Harold Hardy, Wilhelm Weinberg, Sewall Wright, J. B. S. Haldane en Ronald Fisher. Gekende populatiegenetici in het forensisch onderzoek en in de genetische genealogie zijn o.a. Peter de Knijff, Maarten Larmuseau en Jean-Jacques Cassiman."}
{"id": "5899", "revid": "484386", "url": "https://nl.wikipedia.org/wiki?curid=5899", "title": "Populatie", "text": ""}
{"id": "5900", "revid": "90892", "url": "https://nl.wikipedia.org/wiki?curid=5900", "title": "Stofwisselingsfysiologie", "text": ""}
{"id": "5901", "revid": "80021", "url": "https://nl.wikipedia.org/wiki?curid=5901", "title": "Systematiek (biologie)", "text": "Systematiek, kort voor biosystematiek, is een vakgebied binnen de biologie. Het vakgebied bestudeert en ordent de verscheidenheid aan organismen op aarde, en probeert deze verscheidenheid of \"biodiversiteit\" en de verspreidingspatronen van de organismen te verklaren.\nCentraal staat de vraag hoe het begrip soort wordt gedefinieerd, wat de verwantschap is tussen verschillende soorten organismen, en wat de oorzaken zijn van de huidige biologische verscheidenheid (soortenrijkdom) in de levende natuur. De biosystematiek probeert hierop een antwoord te vinden door de reconstructie van het ontstaan van deze verscheidenheid. Systematiek dient om de evolutionaire geschiedenis van het leven op aarde te begrijpen, en is daarmee van fundamentele betekenis voor de gehele biologische wetenschap. \nDe biosystematiek heeft een lange geschiedenis. Nadat eerder in de 20e eeuw de belangstelling voor het vak afnam is er, onder meer door een toenemende belangstelling voor biodiversiteit, sinds het eind van de 20e eeuw sprake van een opleving.\nSystematiek.\nDe klassieke systematiek richtte zich op het inventariseren van de diversiteit aan levensvormen, en het verklaren van de oorzaken van de diversiteit aan de hand van de morfologie en anatomie, de embryologie en ontwikkelingsbiologie, het levenscyclusonderzoek, de genetica en de biogeografie. Onder systematiek vallen de natuurlijke verwantschapsbetrekkingen, inclusief de levenscyclus en de voortplanting, de afstammingsgeschiedenis (fylogenie) of de evolutie en het ontstaan van de biodiversiteit, het verspreidingsgebied, hun plaats in het systeem (soort, geslacht, familie en verwantschappen) en hun naamgeving: de taxonomie en de nomenclatuur. \nDe beschreven organismen worden in soorten (en dus meteen ook in geslachten) ingedeeld en benoemd: het domein van de taxonomie. Ten slotte bestudeert de klassieke systematiek de (mate van) verwantschap tussen de verschillende taxa. Sinds Darwin stelt de moderne biosystematiek zich ook tot doel de fylogenie (de afstammingsgeschiedenis van de soorten) te reconstrueren, na het ontstaan van het leven. Daarnaast worden de processen in kaart gebracht die gedurende de evolutie hebben geleid tot het ontstaan van de vormen- en soortenrijkdom van organismen: het vakgebied van de evolutiebiologie. De moderne biosystematiek wordt ook wel 'natuurlijke systematiek' genoemd.\nTaxonomie.\nTaxonomie is een onderdeel van de systematiek. In de Anglo-Amerikaanse wetenschappelijke literatuur gelden taxonomie en systematiek als synoniemen van elkaar. Taxonomie omvat de theorie en praktijk van de classificatie van organismen. Taxonomie is het deel van de systematiek dat zich bezighoudt met:\nTaxonomie, en in het bijzonder \u03b1-taxonomie, is meer specifiek de aanduiding voor de identificatie, beschrijving en naamgeving (nomenclatuur) van organismen. Classificatie is toegespitst op de ordening van organismen binnen hi\u00ebrarchische groepen, waardoor de verschillende graden van verwantschap tussen de soorten organismen zichtbaar worden gemaakt.\nFylogenie.\nDe moderne systematiek houdt zich bezig met de reconstructie van de fylogenie of afstammingsgeschiedenis van alle soorten organismen, en met de bestudering van de processen die tot de vormenrijkdom van organismen hebben geleid (evolutiebiologie). Bij het onderzoek naar hun evolutionaire geschiedenis moeten ook de adaptaties van de organismen worden betrokken.\nFylogenie\u00ebn bestaan uit twee componenten:\nCladistiek.\nVerwantschappen worden gevisualiseerd in fylogenetische stambomen (ook wel: cladogrammen of fylogenie\u00ebn). Cladistiek is een techniek die bij het analyseren van stambomen wordt gebruikt. Deze vervangt steeds meer de oudere technieken die voor clusteranalyse werden gebruikt. De drie basale aannames bij de cladistiek zijn:\nDe cladistische methoden maken gebruik van de evolutietheorie. Cladogrammen worden opgebouwd op grond van de morfologische kenmerken van de soorten organismen, en op grond van de kennis van hun oorspronkelijke en hun door-ge\u00ebvolueerde of afgeleide toestand (polariteit van kenmerken). Verwantschap van organismen wordt beoordeeld op grond van hun afgeleide kenmerken.\nNomenclatuur.\nNomenclatuur is het systeem van de wetenschappelijke naamgeving van organismen. Regels en aanbevelingen reguleren de vorming en toekenning van wetenschappelijke namen, om zo tot een stabiele en eenduidige, internationaal erkende naamgeving te komen. In de biologie regelen nomenclatuurregels de wijze waarop wetenschappelijke namen worden gegeven aan taxa. Deze codes zijn de ICNafp, de ICNP, ICTV, de ICZN en de International Code of Phytosociological Nomenclature"}
{"id": "5902", "revid": "573771", "url": "https://nl.wikipedia.org/wiki?curid=5902", "title": "Histologie", "text": "Histologie of weefselleer is het onderzoek naar de bouw en functies van biologische weefsels. Weefsels zijn samenhangende gehelen van gelijksoortig gedifferentieerde cellen; cellen die dezelfde functie vervullen. Verschillende weefsels vormen samen een orgaan. Over het algemeen heeft term 'histologie' betrekking op de bestudering van dierlijke weefsels. Bij planten spreekt men van anatomie.\nHistologisch onderzoek wordt veelal gedaan door een coupe (een zeer dun plakje) van het te onderzoeken weefsel of orgaan te maken, waarna deze coupe, na bewerking (zoals een kleuring), met een lichtmicroscoop of, voor nog meer of andere details, met een elektronenmicroscoop, wordt bekeken. Het voorbereiden van microscopische preparaten, kleuringstechnieken, beeldvorming en analyse van de weefselanatomie zijn een aantal belangrijke aspecten van histologisch onderzoek.\nHistologie speelt een belangrijke rol in de pathologie. Het uitnemen en bestuderen van een klein stukje weefsel van een pati\u00ebnt, kan veel informatie leveren over de eigenschappen van de ziekte die het weefsel treft. Histopathologen kunnen met behulp van histologisch onderzoek een behandelend arts adviseren over diagnostiek, therapie en stagering van een ziekte. Voorts is histologisch onderzoek een pijler in het forensisch onderzoek, functionele biologie en het klinisch onderwijs.\nPreparaatvoorbereiding.\nIn principe kan elk levend materiaal met behulp van een microscoop worden bestudeerd. Historisch gezien richt de histologie zich, mede door de nauwe verwevenheid met geneeskunde, voornamelijk op dierlijke weefsels. Het gereedmaken van een stukje weefsel voor microscopisch onderzoek wordt \"preparaatvoorbereiding\" genoemd. Omdat dierlijke weefsels te dik zijn om individuele cellen onder de microscoop te zien, is het nodig ze eerst te snijden in zeer dunne plakjes of \"coupes\". Het uitgenomen weefsel wordt daarvoor eerst gefixeerd en in een snijdbaar materiaal ingebed. Coupes hebben van nature te weinig contrast om ze direct te kunnen bestuderen. Ze ondergaan daarom een histologische kleuring. Na kleuring is het preparaat gereed voor bestudering.\nFixatie.\nEen van de eerste stappen tijdens preparaatvoorbereiding is \"fixatie\". Tijdens de fixatie wordt het uitgenomen materiaal ondergedompeld in een vloeibaar fixatief. Fixatieven zijn chemische stoffen die crosslinks tussen structuureiwitten vormen en enzymen denatureren (onwerkzaam maken). Het resultaat is dat alle stofwisselings- en groeiprocessen in het weefsel tot stilstand komen, en de oorspronkelijk cellulaire structuren intact blijven. Fixatie dient bij voorkeur op vers weefsel te gebeuren, omdat door autolyse verval van structuur in een weefsel optreedt nadat het uitgenomen is of van zijn fysiologische ondersteuning is ontdaan.\nDe keuze van het fixatief is afhankelijk van het object en de microscoop. Voor lichtmicroscopie wordt meestal gebruik gemaakt van een mengsel van formaldehyde en picrinezuur. Fixatieven voor elektronenmicroscopie bevatten meestal het hoogreactive glutaaraldehyde. Deze stoffen cre\u00ebren covalente crosslinks tussen aminozuren in de eiwitten. Ook zijn er precipiterende fixatieven, zoals ethanol of ijsazijn, die eiwitten denatureren door ze neer te slaan. De \"fixeerduur\" varieert sterk, van enkele minuten tot enkele dagen, afhankelijk van de snelheid waarmee het fixatief het weefsel doordringt. Door te fixeren kan het weefsel gaan krimpen of zwellen. Een belangrijk streven is om dergelijke kunstmatige veranderingen (artefacten) zoveel mogelijk te voorkomen. Vaak worden fixatieven daarom ook geleverd met buffers en stoffen die het fixatief isotoon maken.\nNaast onderdompeling (immersie) kan een weefsel ook worden gefixeerd door perfusie. Daarbij injecteert men het fixatief in de bloedvaten van het te bestuderen orgaandeel. Omdat bloedvaten zeer fijn door het weefsel vertakken, geeft deze fixeermethode zeer betrouwbare resultaten dankzij de snelle en directe inwerking van het fixatief op de cellen. Perfusie wordt onder meer toegepast bij preparatie van hersen- en nierweefsel.\nInbedding en microtomie.\nIn tegenstelling tot plantaardige weefsels laten dierlijke weefsels zich niet makkelijk snijden. Ze zijn week en vervormen gemakkelijk. Om het weefsel toch in dunne coupes te kunnen snijden, moet het worden ge\u00efmpregneerd met een vloeibaar \"inbedmiddel\", dat na verloop van tijd verhardt door afkoeling of polymerisatie. Om het inbedmiddel tot celniveau in het weefsel te krijgen, wordt deze stap meestal voorafgegaan door dehydratie. Dehydratie vindt plaats in een graduele alcoholreeks met steeds sterkere ethanol, veelal van 50 tot 100%. De alcohol kan verwijderd worden door behandeling met xyleen (clearing).\nWeefsels voor lichtmicroscopie worden meestal ingebed in vloeibare paraffine, een soort kaarsvet. Door afkoeling stolt de paraffine, waarna het weefsel met een scherp stalen mes kan worden gesneden tot coupes van 1 tot 5 millimeter dik. Het snijden gebeurt in een speciaal apparaat, de microtoom. Bij de algemeen gebruikte \"rotatiemicrotoom\" beweegt het weefselblokje per omwenteling rakelings langs het mes, zodat er een lint afgesneden coupes van het blokje wordt afgeregen. De coupes kunnen vervolgens op een objectglaasje worden overgebracht en gekleurd worden.\nVoor elektronenmicroscopie wordt een stringenter inbedmiddel gebruikt, zoals epoxyhars. Het gedehydrateerde weefsel wordt overgebracht in een plastic monomeer, waarna een chemische polymerisator het plastic in twee dagen verhardt. Hiervan kunnen ultradunne coupes worden gesneden van 50 tot 100 nanometer, meestal door middel van een glazen of diamanten mes in een ultramicrotoom. De flinterdunne coupes worden opgevangen op een wateroppervlak dat aansluit op de mesrand. De coupes worden vaak gecontrasteerd met goud- of loodionen.\nKleuring.\nHistologische kleuringen zijn essentieel om de verschillende onderdelen van een stukje weefsel goed zichtbaar te maken onder de lichtmicroscoop. Voor de uitvinding van de fasecontrastmicroscoop was kleuring zelfs onmisbaar voor het krijgen van een normaal contrast. Doordat de kleurstoffen verschillend sterk aan de diverse celcomponenten hechten, komen kleurverschillen tot stand (die belangrijk zijn bij de uiteindelijke interpretatie). De meeste kleurstoffen in de histologie worden vervaardigd met gedestilleerd water (pH = 7), of in zuivere ethanol van 90-96%. Verreweg de meest gebruikte kleurstofoplossingen en kleurstofcombinaties worden door de chemische industrie geproduceerd en verkocht.\nEen van de meest populaire kleuringen is hematoxyline en eosine (H&amp;E), de routinekleuring in histologische en pathologische laboratoria. De basische kleurstof hematoxyline kleurt zure delen van de cellen donkerblauw (zoals de kernen die immers rijk zijn aan nucle\u00efnezuren). Eosine is een zure kleurstof, die zich juist hecht aan eiwitrijke componenten van het cytoplasma, zoals collageen, spiervezels en rode bloedcellen. Bij deze combinatie worden vrijwel alle structuren aangekleurd en krijgt men een zeer volledig beeld van het weefselmateriaal.\nDierlijke weefsels.\nBij mens en dier onderscheidt men in de histologie een vijftal hoofd- of grondweefsels:\nDe verschillende organen van het lichaam zijn uit wisselende combinaties van deze vijf weefsels samengesteld.\nVoorbeelden van organen zijn:"}
{"id": "5903", "revid": "54191837", "url": "https://nl.wikipedia.org/wiki?curid=5903", "title": "Neurofysiologie", "text": "De neurofysiologie of zenuwfysiologie is de neurowetenschap die de werking en functies van het zenuwstelsel bestudeert. Neurofysiologisch onderzoek wordt gedaan met behulp van een breed scala aan wetenschappelijke technieken, waaronder patch-clamp, elektrofysiologische opnames, registratie van lokale veldpotentialen, optogenetica, maar ook bepaalde methoden uit de moleculaire biologie en biofysica.\nNeurofysiologie is een interdisciplinaire wetenschap waarbij veel deelgebieden van de biologie zijn betrokken (zoals endocrinologie en neuroanatomie) en gedragswetenschappen (neuropsychologie en psychiatrie) in het bijzonder.\nAlgemeen.\nNeuronen.\nHet zenuwstelsel bestaat uit twee soorten neuronen: neuronen die beweging mogelijk maken en neuronen die informatie verzamelen. Deze twee werken nauw samen. Het ene neuron geeft bijvoorbeeld het signaal \"pijn\" door aan een ander neuron, dat dit weer doorgeeft aan het centraal zenuwstelsel, dat dan via neuronen een signaal geeft aan de spieren, zodat deze samentrekken met als gevolg een snel terugtrekken van de hand die immers de pijnbron vertegenwoordigt. \nHet doorgeven van deze informatie gaat via lange celuitlopers, axonen genoemd. Een zenuw bestaat uit bundels axonen. Neuronen zijn verspreid over een groot deel van een lichaam, maar concentreren zich in hersenen en ruggenmerg. Er zijn neuronen die zelfstandig waarnemen en verwerken, naast veel neuronen die informatie \"vervoeren\".\nOok regelen neuronen soms processen aan de hand van informatie die ze van andere neuronen ontvangen.\nSignaaloverdracht.\nDe actieve signalen die vervoerd worden (in langsrichting) per zenuwbaan/neuronen/axonen zijn van aard geen signalen bestaande uit dynamische elektrische signalen, maar bestaan uit gevolgen van signaaloverdracht door middel van statische elektriciteit. Signaaloverdracht is mogelijk doordat alle kleinste deeltjes binnen een zenuwbaan (zonder signaalaanbod) in de lengterichting totaal in elektrostatisch evenwicht zijn, waardoor tussen begin en eind in rust geen signaal wordt afgegeven. Signaal dat aan het begin van een keten wordt aangeboden, verstoort het statisch evenwicht van deze keten, waardoor aan het eind van de keten het aangeboden signaal kan worden afgenomen.\nInwendig in de keten is signaaloverdracht mogelijk doordat in de keten tussen de kleinste deeltjes een elektrostatisch evenwicht heerst dat alleen voor korte tijd te verstoren is door signaalaanbod. De myeline vormt een degelijke isolatie voor de inwendige processen binnen de zenuwbaan, waardoor signaaltransport onbeschadigd wordt vervoerd. Beschadiging van de myeline beschadigt de kwaliteit van de signaaloverdracht, doordat het statisch elektrisch evenwicht op de plaats van de beschadiging is verstoord. Alle kleine deeltjes welke voor signaaloverdracht zorgen, hebben hun eigen massa en hun eigen resonantiefrequentie. Hierbij is het trillingsgetal van de kleinste deeltjes in langsrichting lager door de grotere omlooptijd en hoger in de dwarsdoorsnede door de kortere omlooptijd. Bij volwassenen wordt bij een diameter van een axon van 50 \u00b5m een resonantiefrequentie van plusminus 220 kHz verondersteld.\nDoor het uitwendig aanbrengen van een sinusvormig signaal rond de resonantiefrequentie op de signaalvervoerende zenuwbaan, kan het elektrostatisch evenwicht tijdelijk verstoord worden, waardoor normale signaaloverdracht tot vele weken belangrijk verminderd kan worden. Hiermede kan pijnbestrijding worden verwezenlijkt.\nDe axonen worden beschermd door de myeline, en iedere mechanische beweging van het axon wordt gedempt door de myeline. Maar de massa van axonen verschilt van die van myeline. Hierdoor kan het aanleggen van een (elektrodynamische) spanning rond de resonantiefrequentie een mechanische beweging in gang zetten, waardoor depolarisatie in de signaalvervoerende zenuwbaan ontstaat."}
{"id": "5911", "revid": "54480", "url": "https://nl.wikipedia.org/wiki?curid=5911", "title": "Sandymount", "text": "Sandymount is een wijk van Dublin, aan de zuidkant van de stad. De wijk heeft een eigen DART-station. In het centrum van Sandymount ligt het park Sandymount Green.\nSandymount is de geboorteplaats van de beroemde Ierse schrijver William Butler Yeats. Een verdere literaire associatie is dat Sandymount en het aan Dublin Bay gelegen Sandymount Strand genoemd worden in het boek Ulysses van James Joyce."}
{"id": "5912", "revid": "1365432", "url": "https://nl.wikipedia.org/wiki?curid=5912", "title": "Guinness", "text": "Guinness, officieel St. James' Gate brewery, is een bierbrouwerij in Dublin, Ierland. \nDe brouwerij werd gesticht in 1759 door Arthur Guinness en produceerde oorspronkelijk een porter. Uit deze porter kwam later een stout-porter voort, de huidige stout.\nArthur Guinness was een revolutionair waar het ging om personeelsbeleid: hij gaf zijn mensen 10\u201320% boven de standaard, gaf een weduwepensioen en betaalde vrije dagen (dat bestond niet in die tijd). Daarnaast verschafte hij ook gratis gezondheidszorg, onderwijs en meer. In 1930 was 1 op de 10 mannen in Dublin direct of indirect afhankelijk van de brouwerij.\nIn het logo van het bedrijf staat een harp, een nationaal symbool van Ierland. Guinness heeft hiervoor goede afspraken met de Ierse regering moeten maken, aangezien het nationale symbool niet verward mocht worden met de harp van Guinness. Guinness had als eerste het patent op de harp, dus moest de Ierse regering het spiegelbeeld van de harp gebruiken als nationaal symbool.\nGuinness-bier.\nHet bekendste product van de brouwerij, kortweg ook Guinness geheten, is een bier van het type stout. \nDe kleur van Guinness wordt vaak aangezien voor zwart, maar in het juiste licht is te zien dat het bier eigenlijk robijnrood is, wat door Guinness zelf bevestigd wordt.\nHet bier wordt vandaag de dag volgens de brouwerij nog steeds gebrouwen als vroeger, met vier ingredi\u00ebnten: water, gerst, hop en gist. Het water dat bij dit proces gebruikt wordt is, in tegenstelling tot wat vele Ieren elkaar proberen wijs te maken, niet afkomstig uit de Liffey die door Dublin stroomt, maar van een bron die zich op enige afstand van Dublin, in de Wicklow Mountains bevindt.\nHet bier zou volgens de traditie ingeschonken moeten worden op zodanige wijze, dat er tijdens het tappen een klavertje of een harp (beide symbolen die kenmerkend zijn voor Ierland) getekend kan worden in de stevige schuimkraag. Uiteindelijk laat men het schuim bezinken en tapt men bij tot het glas gevuld is met bier.\nVarianten.\nGuinness is verkrijgbaar in een aantal varianten en sterkten, waaronder:\nGebruikte hopsoorten: Admiral, Celeia, Topaz, Cascade, Challenger.\nDe brouwerij produceert naast het belangrijkste merk ook nog andere merken zoals Harp, Smithwick's en Kilkenny. Guinness heeft ook een licentie om Budweiser (Anheuser-Busch) te produceren.\nNiet meer geproduceerde versies van Guinness zijn onder meer: Guinness's Brite Lager, Guinness's Brite Ale, Guinness Light, Guinness XXX Extra Strong Stout, Guinness Cream Stout, Guinness Gold, Guinness Pilsner en Guinness Special Light. Andere niet meer geproduceerde merken van de Guinnessbrouwerij zijn bijvoorbeeld Enigma Draught Lager en Breo White Beer, maar ook de St. James's Gate bieren: Pilsner Gold, Wicked Red Ale, Wildcat Wheat Beer en Dark Angel Lager.\nGuinness Book of Records.\nGuinness is ook de oorspronkelijke uitgeverij van het Guinness Book of Records. Oorspronkelijk was het bedoeld om gespreksstof te leveren in caf\u00e9s.\nTrivia.\nNa de verhuizing van Leixlip naar Dublin in 1759, werd in datzelfde jaar een pachtcontract van 45 pond per jaar voor een periode van negenduizend jaar gesloten.\nIn 1886 was de brouwerij uitgegroeid tot de grootste bierbrouwerij ter wereld.\nGuinness wordt tegenwoordig in verschillende varianten in 51 landen gebrouwen en het wordt in 150 landen verkocht. In de oude bedrijfshal van de St. James Brewery (het Guinness Storehouse) is een biermuseum ingericht, dat sinds eind jaren 90 een toeristische trekpleister voor Dublin vormt. Het caf\u00e9 op de bovenste verdieping geeft een goed uitzicht over de stad.\nToen in 1861 prins Albert, de gemaal van koningin Victoria, overleed werd er zoals toentertijd gebruikelijk een toost met champagne uitgebracht op de overledene. Een Ierse pub-eigenaar heeft toen om er de zwarte rouw-kleur aan te geven champagne aan een glas Guinness toegevoegd en dit onder de naam Black Velvet verkocht. Het werd een succes."}
{"id": "5916", "revid": "1113842", "url": "https://nl.wikipedia.org/wiki?curid=5916", "title": "Surfen", "text": "Surfen (of golfsurfen) is een watersport waarbij men zich door de kracht van de aanrollende golven van de branding naar het strand laat drijven. Surfen is mogelijk de op \u00e9\u00e9n na meest oorspronkelijke vorm van boardsporten die er is. Sporten als skimboarden, windsurfen, kitesurfen en wakeboarden, maar ook skateboarden en snowboarden zijn hieruit ontstaan.\nGolven ontstaan gewoonlijk ver op zee door wind of storm. Wanneer deze golven de kust naderen worden ze heviger. Het water is daar immers ondieper en moet ergens naartoe waardoor de golven omhoog komen. Doordat de onderkant van de golf vertraagt door wrijving met de zeebodem ontstaat de zogenaamde krul in de golf. Afhankelijk van snelheid, richting, kracht van de golfbeweging en de vorm en steilheid van de bodem kunnen verschillende soorten golven ontstaan die vari\u00ebren in vorm en kracht.\nEen golfsurfer gebruikt de steilheid van de voorzijde van de golf om snelheid en drijfkracht te cre\u00ebren en door de ontstane vrijheid in beweging dat gedeelte van de golf te kunnen opzoeken waar nog meer snelheid te behalen valt. Hierbij worden verschillende bewegingen, oftewel trucjes, gebruikt. De manier waarop de bewegingen gemaakt worden past vaak bij een surfstijl, die de surfer zelf liefheeft. Dit heeft ook te maken met het type plank waarmee gesurft wordt. Longboarders die gebruikmaken van langere en bredere planken maken vaak sierlijke bewegingen, terwijl shortboarders vaak agressiever bewegen om veel water te doen opspatten.\nGeschiedenis.\nHet golfsurfen is waarschijnlijk duizenden jaren geleden ontstaan in Polynesi\u00eb. Verschillende varianten werden op vele plekken in het Polynesische gebied bedreven, zoals op Tahiti, Samoa en Tonga. Mogelijk hebben de Moche in het huidige Peru al ver voor de jaartelling gesurft op van riet gemaakte surfplanken.\nOp de Hawa\u00efaanse eilanden is de sport het meest gecultiveerd. Mogelijk is de traditie meegenomen toen de eerste mensen vanuit wat nu Frans-Polynesi\u00eb wordt genoemd aankwamen of hebben zij de sport herontdekt. Op Hawa\u00ef was het meer dan alleen een sport. Het had een religieuze functie, ingebed binnen de Kapu, die een verzameling van allerlei gebruiken, regels en verboden inhoudt. De allergrootste planken, van meer dan vijf meter lengte (\"Olo\" genaamd) mochten alleen door stamhoofden en later ook door leden van de koninklijke familie gebruikt worden. Verder waren bepaalde plekken alleen voor de elite toegestaan. Voordat een nieuwe surfplank gemaakt werd, werd er eerst een offer gebracht.\nTijdens de ontdekkingsreizen van de Brit James Cook langs Tahiti en Hawa\u00ef werd het surfen opgemerkt. Zijn navigator Samuel Wallis, de meereizende botanicus Joseph Banks en onderzoeker William Anderson waren de eerste Europeanen die de sport beschreven. Toen Hawa\u00ef gekerstend werd vonden de missionarissen dat surfen onzedig was en werd het min of meer verboden. De traditie zou echter nooit verdwijnen.\nDe eerste surfers in Californi\u00eb waren drie Hawa\u00efaanse prinsen die in 1885, tijdens hun studie in Californi\u00eb, besloten om aan de kust te gaan surfen. De Olympische zwemmer Duke Kahanamoku heeft de sport enorm bekendgemaakt door deze te demonstreren op verschillende plekken in Zuid-Californi\u00eb en Australi\u00eb. De strandwacht George Freeth wordt gezien als de grondlegger van het moderne surfen.\nDe sport is in de loop der jaren veel veranderd. De massief houten planken, van balsa, werden eerst vervangen door holle planken. Vandaag de dag bestaat een plank uit polyurethaan of polystyreenschuim met daarom heen een glasvezeldoek en een kunstharslaag (polyester of epoxy). Ook worden er kleinere boards gemaakt waardoor de bewegingsvrijheid enorm wordt vergroot.\nWereldwijd zijn er gebieden aangewezen die men surfstranden noemt. Enerzijds betreffen die locaties alwaar men de surfsport het best kan uitoefenen, onder andere in verband staand met golven, branding en strand, anderzijds cre\u00ebren deze een gebied dat zo goed mogelijke veiligheid biedt aan zowel surfers als zwemmers en vaartuigen.\nUitrusting en verschillende surfboards.\nEr zijn verschillende surfstijlen, wat te maken heeft met de plank en de golven waarop gesurft wordt:\nOm te surfen is nog andere uitrusting nodig, zoals een zogenaamde leash (die ervoor zorgt dat men bij het vallen zijn surfboard niet verliest), surf wax, eventueel een pad (voor extra grip op de plank) en vinnen die de bestuurbaarheid verbeteren. Om op kouder water te kunnen surfen, zijn er ook wetsuits in verschillende dikten om afkoeling te voorkomen.\nSurfcultuur.\nRondom het surfen is in de loop van de tijd een eigen cultuur ontstaan met een eigen taalgebruik, mode en symbolen die ook weer overgenomen zijn door niet-surfers.\nVoorbeelden hiervan zijn:\nVerder heeft de \"surf scene\" geleid tot een apart filmgenre. Voorbeelden van surffilms zijn \"Surf's Up\", \"Blue Crush\" en \"Point Break\".\nAndere betekenissen.\nMet surfen over het internet wordt bedoeld dat van de ene pagina naar de andere pagina gesprongen wordt via links en zo al dwalend over het internet surft.\nIn deze moderne tijd noemt men ook het zappen met de afstandsbediening van de televisie \"kanaalsurfen\" (nieuw sinds 2006 met vernieuwing van het Groene Boekje)."}
{"id": "5917", "revid": "17", "url": "https://nl.wikipedia.org/wiki?curid=5917", "title": "Memel (rivier)", "text": "De Memel (Duits: \"Memel\", Litouws: \"Nemunas\", Wit-Russisch: \u041d\u0451\u043c\u0430\u043d, \"Nioman\", \"\u041d\u0451\u043c\u0430\u043d\", Pools: \"Niemen\", Russisch: \u041d\u0435\u043c\u0430\u043d; \"Neman\") is een rivier in Noordoost-Europa met een lengte van 937 kilometer en een stroomgebied van 97.924 km\u00b2. Ze stroomt door Wit-Rusland en Litouwen, waarbij ze over de laatste 166 kilometer de grens vormt met de Russische oblast Kaliningrad. De rivier is ook bekend onder haar Litouwse naam \"Nemunas\", haar Wit-Russische naam \"Nioman\" (\"\u041d\u0451\u043c\u0430\u043d\") en haar Poolse naam \"Niemen\". Internationaal is ook de naam \"Neman\" in gebruik. \nDe rivier ontspringt op 45 kilometer ten zuidwesten van de Wit-Russische hoofdstad Minsk en loopt in westelijke richting tot Hrodna (Grodno) in het uiterste noordwesten van Wit-Rusland. Daar buigt ze af naar het noorden en passeert even ten zuiden van Druskininkai de grens met Litouwen. Bij Kaunas komt de Neris (Wit-Russisch: \"\u0412\u0456\u043b\u0456\u044f\") erbij en hier bevindt zich vanaf 1959 een stuwmeer. Hier buigt de rivier weer af naar het westen en begint de benedenloop. De rivier is hier veel breder en langzamer en vormt eilanden.\nVervolgens vormt de Memel de grens met de Russische enclave Kaliningrad. Op de linkeroever ligt hier de stad Sovjetsk. Op 48 kilometer van de monding begint de delta van de Nemunas: eerst splitst de rivier zich in Rusne (noordelijk) en Matrosovka (zuidelijk), en vervolgens splitst de Rusne zich in Atmata (noord) en Skirvite (zuid), waarbij het eiland Rusne wordt gevormd. De Litouws-Russische grens loopt langs het traject Rusne-Skirvite.\nDe rivier mondt uit in het Koerse Haf, dat ter hoogte van Klaip\u0117da een doorgang naar de Oostzee heeft. De stad Klaip\u0117da droeg lange tijd dezelfde naam als de rivier: Memel.\nDe Memel was ooit bevaarbaar vanaf Hrodna. Er is nog maar tot Kaunas scheepvaart mogelijk vanwege de bouw van stuwdammen net bovenstrooms van Kaunas. Er zijn kanalen naar de stroomgebieden van de Dnjepr, Weichsel en Pregolja (Pregel). Het August\u00f3w-kanaal loopt naar de Biebrza rivier.\nDe grootste plaatsen aan de Memel zijn Hrodna, Kaunas en Sovjetsk."}
{"id": "5919", "revid": "67452219", "url": "https://nl.wikipedia.org/wiki?curid=5919", "title": "Klaip\u0117da (stad)", "text": "Klaip\u0117da (; Duits: \"Memel\", Samogitisch: \"Klaipieda\") is met 154.326 inwoners de derde stad van Litouwen. De stad ligt aan de Oostzee bij de plaats waar het Koerse Haf, dat het water van de Memel afvoert, zijn enige doorgang naar zee heeft. Vanwege de ijsvrije haven is Klaip\u0117da de belangrijkste havenstad van het land.\nKlaip\u0117da is de voornaamste plaats in het historische gebied Samogiti\u00eb. Het dorpje Smiltyn\u0117 op de noordpunt van de Koerse Schoorwal tegenover Klaip\u0117da hoort ook bij de stad.\nTot 1945 was de stad vooral bekend onder haar Duitse naam Memel, wat tevens zowel de Duitse als de Nederlandse naam is van de rivier waaraan de stad ligt.\nGeschiedenis.\nDe Lijflandse Orde, de Lijflandse tak van de Duitse Orde, bouwde hier in 1252 de Memelburg. Van vaste bewoning door Baltische stammen was al sprake in het 3de millennium voor Christus. De Baltische betekenis van Memel gaat terug op \u2018kalm water\u2019, dus een veilige havenplaats. Klaip\u0117da is een variant daarop: \u2018vlakke en open landingsplaats\u2019. Een \u2018Memele castrum\u2019 (Memelburg) verving ter plaatse een houten vesting nadat de Lijflandse Orde dit gebied veroverde in 1252. En een stad breidde zich daarnaast uit, die in 1328 in handen van de Duitse Orde overging. Inmiddels had de stad L\u00fcbecks stadsrecht gekregen en was zij ingericht door kooplieden uit Dortmund. Pogingen van de vorsten van Litouwen om de havenstad en haar burcht, die zij Cleupeda noemden, te veroveren liepen op niets uit, ondanks verschillende belegeringen en tijdelijke bezettingen. Nadat de Duitse Orde verslagen was door de Polen en Litouwers en zij in 1466 meer dan de helft van haar gebied moest afstaan, bleef Memel daarbuiten als deel van Oost-Pruisen, dat sinds 1525 als geseculariseerd hertogdom Pruisen voort bestond. Memel bleef sindsdien aan alle lotgevallen van Pruisen, later de provincie Oost-Pruisen, verbonden, te beginnen met de lutherse kerkreformatie.\nIn de oorlog tussen Zweden en Polen werd het in 1639 uitvalsbasis voor de Zweden.\nDe stad bleef gespaard voor de epidemie\u00ebn die in het begin van de 18de eeuw Oost-Pruisen teisterden en daar het leven van de helft van de bevolking kostten.\nRusland legde tijdelijk een bezetting in de stad tijdens de Zevenjarige Oorlog tussen 1758 en 1762. Van bijzondere betekenis in de Pruisische geschiedenis is in 1806 de vlucht geweest van het Pruisische hof van Berlijn naar Memel, nadat Napoleon het Pruisische leger had verslagen.\nTijdens de napoleontische oorlogen werd Memel de tijdelijke hoofdstad van het Koninkrijk Pruisen. Tussen 1807 en 1808 was het de residentie van koning Frederik Willem III, zijn hof en de regering. Op 9 oktober 1807 tekende de koning een document waarin de lijfeigenschap in Pruisen werd afgeschaft. De Pruisische koning moest het gezag van de Franse keizer toch aanvaarden in 1808. Het gebied rond Memel leed grote economische schade onder het nu ingevoerde continentaal stelsel. In 1812 stak Napoleon hier de rivier over met zijn Grande Arm\u00e9e, op weg naar Moskou.\nTelkens herstelde de stad zich weer, vooral op basis van haar strategische betekenis, wat ook de reden was dat er om haar gestreden werd. Inmiddels telde de stad 6.000 inwoners. Daarna groeide Memel ondanks een grote stadsbrand in 1857, verder tot 20.000 inwoners aan het einde van de eeuw door haar gunstige ligging voor de hout- en pels- en graanhandel vanuit Rusland. Daarbij bleef de haven ook van bijzonder militair belang.\nIn 1915 kwamen de Russische troepen korte tijd in de stad, toen de inval in Oost-Pruisen werd ingezet, maar deze voorzet in de Eerste Wereldoorlog liep voor Rusland dramatisch af in de Slag van Tannenberg. Na de door Duitsland toch verloren oorlog bepaalde het Verdrag van Versailles dat Duitsland Memel moest afstaan aan de bij dit verdrag opnieuw gestichte staat Litouwen. Omdat de bevolking van de stad voor negen tiende, en van het omringende platteland (zie Memelland) voor de helft Duitstalig was en protesteerde, werd een Frans garnizoen in de stad gelegerd en toen Litouwen de stad in 1923 militair innam, besloten de geallieerden in 1926 een autonome status op te leggen binnen de republiek Litouwen, door de Volkenbond te controleren. Daarna werd de autonomie door Litouwen opgeheven en vervolgens zou een patstelling in het bestuur ontstaan omdat de bewoners van Memelland voor 87% op Duits-nationale partijen stemden. In 1939 was de druk van het inmiddels nationaalsocialistische Duitsland zo groot geworden dat Litouwen het gebied en de stad 'vrijwillig' (na een ultimatum van Berlijn) overdroeg aan nazi-Duitsland en daarbij hoopte op Duitse steun voor de aanspraak op Vilnius, dat destijds vanaf de Eerste Wereldoorlog door Polen bezet was. Na de overdracht van Klaip\u0117da aan Duitsland vluchtten 21.000 inwoners, waaronder 9.000 Duitse Joden die hier vanaf 1933 een toevlucht hadden gezocht, de grens met Litouwen over.\nEind 1944 naderde het Sovjet-leger de stad, maar pas in januari 1945 werd de Duitse Wehrmacht er na bombardementen en grote verwoestingen uit verdreven, nadat de bevolking eerst ge\u00ebvacueerd was. Nieuwe bewoners uit Litouwen en de Sovjet-Unie werden vervolgens in de stad gevestigd. Vele duizenden Memellanders die onderweg waren naar het westen zijn in de daaropvolgende maanden teruggestuurd en mochten pas in 1958 desgewenst het land (weer) verlaten. In 1950 waren nog 20.000 autochtone Memellanders in het gebied aanwezig, achtergebleven of teruggekomen uit Siberische kampen en ook uit Duitsland, dat laatste na een oproep van de regering van de Litouwse SSR. De meeste 'autochtonen' zouden eind jaren 50 vertrekken, toen zij daarvoor toestemming kregen in een verdrag met Duitsland.\nDe industrialisatie en de aanleg van scheepswerven brachten veel werkgelegenheid en de stad groeide snel uit tot 200.000 inwoners, grotendeels Russen, in 1990, om daarna weer af te nemen tot 160.000. Nog steeds vormen Russen een belangrijke minderheid.\nSinds de onafhankelijkheid van Litouwen is de stad, mede met Duits geld, waar mogelijk gerestaureerd en haar vroegere Duitse karakter is daarbij bevestigd in de heroprichting van standbeelden en het aanbrengen van muurplakettes voor historische persoonlijkheden en gebeurtenissen.\nKlaip\u0117da vierde in 2002 zijn 750-jarig bestaan.\nHaven.\nBij de plaats ligt de grootste zeehaven van het land. Veel passagiers- en vrachtschepen bezoeken de haven die het gehele jaar ijsvrij is. De haven speelt al eeuwen een belangrijke maritieme rol en werd beschermd door forten en andere versterkingen. In de 18e en 19e eeuw werd veel hout via de haven uitgevoerd en veel industrie heeft zich nadien bij de haven gevestigd. De haven kan schepen met een maximale lengte van 250 meter en een maximale diepgang van 13,5 meter verwerken. In 2013 werd zo\u2019n 33 miljoen ton lading overgeslagen, dit was nog 19 miljoen ton in 2000. Er zijn spoor- en autowegen voor het vervoer van en naar het achterland. Zo'n 40% van de lading komt of gaat naar de buurlanden, waarbij vooral Wit-Rusland een groot aandeel heeft.\nDe haven kreeg in 2014 een aparte terminal voor de aanvoer van vloeibaar aardgas (LNG). In de haven wordt de FSRU Independence afgemeerd die lng in haar ruimen kan opslaan en beschikt over een faciliteit om het gasvormig te maken. Het schip wordt verbonden met het landelijk gasnetwerk en heeft voldoende capaciteit om heel Litouwen, en deels de twee andere Baltische staten, te beleveren."}
{"id": "5921", "revid": "37164", "url": "https://nl.wikipedia.org/wiki?curid=5921", "title": "Perm (stad)", "text": "Perm (Russisch: \u041f\u0435\u0440\u043c\u044c) is een stad in het oosten van Europees Rusland, aan weerszijden van de rivier de Kama, even ten westen van de Oeral. De stad heeft ruim een miljoen inwoners en ligt aan de Trans-Siberische spoorlijn, op ongeveer 1100 km van Moskou. Perm is een belangrijke industriestad en binnenhaven. Het is de hoofdstad van de gelijknamige kraj Perm.\nVan 1940 tot 1957 heette de stad Molotov, naar de Sovjet-Russische premier en minister van Buitenlandse Zaken Vjatsjeslav Molotov.\nDe stad en een geologisch tijdperk werden naar de nabijgelegen regio genoemd: de Schot Roderick Impey Murchison (1792-1871) ondernam vanuit de stad Perm de expeditie aan de hand waarvan hij het tijdvak Perm kon afbakenen.\nGeschiedenis.\nIn de 13e en 14e eeuw stichtten bonthandelaren en missionarissen uit Novgorod en Moskou de eerste Russische nederzettingen in het gebied Groot-Perm. in 1380 stichtte Stefan van Perm de stad Oest-Vym, welke bekend werd als Oud-Perm, maar verder niet gerelateerd is aan de latere stad Perm. Het gebied werd toen nog bewoond door Oeraalse volkeren. In de 15e en 16e eeuw kwamen boeren uit Moskovi\u00eb naar de regio en streek ook de tsaristische ambtenarij er neer.\nPerm werd in 1723 gesticht door de mijnbouwingenieur en geograaf Vasili Tatisjtsjev, die in deze buurt de koperwinning introduceerde. Dezelfde Tatistsjev stichtte ook Jekaterinenburg en introduceerde de Oeral als oostgrens van Europa.\nIn 1781 kreeg Perm de status van stad en in 1797 werd Perm het bestuurlijk centrum van gouvernement Perm. In de 19e eeuw werd Perm een belangrijk centrum van handel en industrie en in de jaren 1860 had de stad al meer dan 20.000 inwoners. Er kwamen metallurgische, papier- en stoombootfabrieken. In 1870 kreeg de stad een operatheater, in 1871 werd er de eerste fosforfabriek van Rusland geopend. Aansluiting op de spoorwegen volgde in 1878.\nTijdens de Russische Burgeroorlog werd Perm een belangrijk doelwit voor beide zijden, vanwege de belangrijke munitiefabrieken die er gevestigd waren. In december 1918 werd Perm veroverd door admiraal Aleksandr Koltsjak van het Siberische Witte Leger, maar een paar maanden later werd de stad door het Rode Leger ingenomen.\nIn de jaren 1930 groeide Perm verder als industrieel centrum en werden er scheeps- vliegtuig- en chemische fabrieken gebouwd. Dit proces zette zich voort in de jaren 1940, zodat bijna elke belangrijke tak van industrie in de stad vertegenwoordigd werd. Tot op heden vindt bijna 80% van de bevolking van Perm werk in de industri\u00eble sector. Tijdens de Tweede Wereldoorlog was Perm van vitaal belang voor de productie van tanks.\nRondom Perm waren diverse Goelagkampen gevestigd, waaronder Perm-36 (bij het dorp Kuchino), het enig overgebleven kamp.\nOp 14 september 2008 is er op het vliegveld van Perm een vliegtuig van Aeroflot-Nord neergestort, daarbij kwamen alle 88 inzittenden om. Op 4 december 2009 was er een brand in de nachtclub \"Chromaja losjad\" (\"lamme paard\") na het afsteken van vuurwerk. Hierdoor kwamen tot nog toe 152 mensen om het leven. Premier Poetin kende kort na de brand een schadevergoeding toe van 500.000 roebel (11.000 euro) aan elke familie van de slachtoffers en van 400.000 roebel (9000 euro) aan elke gewonde van de brand. Voor de brand werd een dag van nationale rouw gehouden op 7 december 2009.\nDemografie.\nIn 1979 steeg de bevolking van Perm tot boven een miljoen inwoners. Vervolgens nam de bevolkingsgroei langzaam af, van 25 tot 30 duizend per jaar in de jaren 1970 tot 6 tot 10 duizend per jaar in de late jaren 1980 en de vroege jaren 1990. Daarna begon het aantal inwoners zelfs te dalen vanwege hogere sterfcijfers, een afname in het aantal geboortes en verschuiving in de vestigings- en vertrekcijfers.\nDe stad kent een groter aantal vrouwen (53%) dan mannen (47%) en de beroepsbevolking maakt 61% van de totale bevolking uit. Ongeveer 23% van de bevolking is jonger dan de arbeidsactieve leeftijd, 16% is ouder dan 65.\nEconomie.\nDe industrie vormt verreweg de grootste economische sector van de stad en is goed voor ongeveer de helft van de totale productie van de kraj. De belangrijkste takken van de industrie zijn machinebouw, metaalbewerking, chemie, aardolie en gas, houtbewerking en voedselproductie. De machinebouw neemt 43,7% van de brutoproductie van de stad voor zijn rekening, brandstofproductie zorgt voor 13,7% en 12,8% wordt door de chemische industrie geleverd.\nIn Perm worden onder andere straalmotoren, telefoons, motorzagen, muziekinstrumenten, bouwmaterialen en industri\u00eble apparatuur geproduceerd. Een groot deel van de industrie opereert in de defensiesector.\nDe omzet van de detailhandel bedroeg in 2004 omgerekend ruim 2200 miljoen euro, 13% meer dan het jaar daarvoor.\nVerkeer en vervoer.\nPerm is door de bijzonder gunstige locatie, centraal in het land, een belangrijk transportknooppunt. De stad is gelegen op de kruising van de spoorlijn van Europa naar Azi\u00eb (Trans-Siberische spoorlijn) en de Kama, die als onderdeel van het Wolgabekken een belangrijke noord-zuidverbinding over water vormt.\nVanuit Perm zijn er spoorlijnen in vier richtingen. De belangrijkste verbindingen zijn die met Kirov, Nizjni Novgorod, Moskou, Solikamsk, Nizjni Tagil en Jekaterinenburg. De stad ligt aan de autoweg Kazan-Jekaterinenburg (Novo-Moskovski Trakt; onderdeel van de Siberische Trakt). Op 22 oktober 2005 werd een nieuwe brug over de Kama geopend, waardoor doorgaand verkeer de stad niet langer hoeft te doorkruisen.\nIn 2010 moet de Noordelijke Oost-Westverbinding gereedkomen, die de stad verbindt met de aardgasgebieden en steden in Chanto-Mansi\u00eb.\nOp 18 kilometer van het stadscentrum bevindt zich de luchthaven \"Bolsjoje Savino\". De luchthaven kent regelmatige verbindingen met diverse steden in Rusland en GOS-landen en enkele internationale verbindingen, waaronder met Frankfurt am Main.\nIn Perm bevinden zich de twee meest oostelijk gelegen binnenhavens van Europa. Goederen kunnen vanuit Perm over water vervoerd worden naar de Oostzee, Witte Zee, Zwarte Zee en Kaspische Zee en diverse Europese binnenhavens. Passagiersvervoer over water is er op de lijn Perm-Tsjaikovski. In de zomer zijn er toeristische bootdiensten naar Sint-Petersburg, Moskou, Nizjni Novgorod, Rostov aan de Don en Astrachan.\nHet stedelijk openbaar vervoer wordt verzorgd door stadsbussen (sinds 1926), trams (sinds 1929), trolleybussen (sinds 1960), minibusjes (\"marsjroetka\") en lokale treinen. Momenteel zijn er 12 tramlijnen en 12 trolleybuslijnen.\nMilieu.\nOp het grondgebied van de stad bevinden zich drie beschermde natuurgebieden, met een gezamenlijke oppervlakte van 2400 hectare, en een aantal gebieden zonder speciale status. De lucht- en watervervuiling vormen een groot probleem. In 1991 werd er een kleine 99 ton afval geloosd in het oppervlaktewater. Nog altijd komen afvoeren van de industrie en huishoudens uit in de rivieren Jegosjicha, Danilicha en Iva. Er zijn in de stad 116 bedrijven die schadelijke stoffen uitstoten in de atmosfeer, de totale uitstoot bedroeg in 1991 146.000 ton. Verscheidene maatregelen ter verbetering van de ecologische situatie in Perm hebben tot nu toe nog weinig resultaat opgeleverd.\nOnderwijs en wetenschap.\nPerm is het wetenschappelijke centrum van de regio en huisvest een groot aantal onderzoeksinstituten van de Russische Academie van Wetenschappen (afdeling Oeral). De stad beschikt over zeven instellingen voor hoger onderwijs, waarvan de Staatsuniversiteit Perm, opgericht in 1916 en daarmee de oudste van de Oeral, de belangrijkste is. De grootste universiteit van de stad is echter de Technische Universiteit, die 11.000 studenten telt. Daarnaast kent de stad een farmaceutische academie, een medische academie en een landbouwhogeschool.\nCultuur.\nDe stad beschikt over diverse theaters, waaronder een beroemd poppentheater, een dramatheater, een filharmonie en een opera- en ballettheater. De aan het Permse balletgezelschap verbonden dansschool trekt dansers aan uit heel Rusland. Verder zijn in de stad een circus met ongeveer 2000 plaatsen, een planetarium en een dierentuin te vinden.\nHet beroemdste museum van Perm is de Staatskunstgalerie, opgericht in 1922 en gevestigd in een 18e-eeuwse voormalige kerk. De collectie bestaat uit waardevolle houtsculpturen, een van de grootste verzamelingen iconen van Rusland (de Stroganov-collectie) en Russische en West-Europese schilderkunst. Het heemkundig museum beschikt over 360.000 objecten uit de geschiedenis van Perm, vooral oorkonden uit de 16e en 17e eeuw.\nSport.\nAmkar Perm was de professionele voetbalclub van Perm en speelt in het Zvezda Stadion. De club speelde tussen 2004 en 2018 op het hoogste Russische niveau, de Premjer-Liga."}
{"id": "5923", "revid": "67407142", "url": "https://nl.wikipedia.org/wiki?curid=5923", "title": "Noordse mythologie", "text": "De noordse mythologie is, zeker in West-Europa, een van de bekendere mythologie\u00ebn, samen met onder andere de Griekse, Romeinse, Egyptische en de Germaanse mythologie. Van deze laatste mythologie maakt de noordse mythologie deel uit; ze kent grotendeels dezelfde goden en helden. Maar zij wordt toonaangevend beschouwd als voorbeeldfunctie voor het geheel der oudere mythologie\u00ebn van het noordelijke deel van Europa (in tegenstelling tot het geromaniseerde zuidelijke deel). De reden hiervoor is tweeledig:\nDe invloed van deze mythologie is in de Lage Landen nog merkbaar, omdat zij haar oorsprong niet ver van deze landen vindt en er ook in omgang was als Nederlandse mythologie. De noordse mythologie koppelen we aan de Noormannen of Vikingen, toenmalige bewoners van de Scandinavische landen, maar de mythen en sagen bestonden al lang voor hen en waren deels afkomstig uit omliggende landen zoals het huidige Duitsland. Volgens auteurs zoals Jan de Vries zijn er zelfs Indo-Europese sporen en parallellen met elementen uit de Indiase mythologie in deze zeer oude orale verhalentraditie terug te vinden, die uiteindelijk deels is neergeschreven in de Edda. Dit zou volgens sommige historici terug te voeren zijn op een nog oudere Indo-Europese mythologie. (Finland heeft een meer eigen mythologie.)\nSchepping.\nDe Oud-Europese volkeren, waaronder de Vikingen, hadden, net als vele andere culturen, een scheppingsverhaal.\nIn het begin was het universum verdeeld in twee delen gescheiden door een grote kloof, de Ginnungagap (gapende leegte). Aan de ene kant was er licht en hitte en het eerste deel bestond dan ook uit vuur en werd bewoond door vuurreuzen. De naam van dit gebied was Muspelheim. De leider was Surtur (Zwart).\nAan de andere kant was er koud nevelig duister, want het tegendeel bestond uit ijs en rijp. Dit gebied werd Niflheim genoemd. In dat ijselijk gedeelte leefde een oerkoe, Audhumbla genaamd. Zij likte steeds aan het ijs, haar bron van voedsel. Door het ijs te likken bevrijdde ze de ijsreus Ymir, die door Audhumbla ook meteen voedsel had, namelijk haar melk. Als hij iets pittigers wilde, ging hij naar de rand van de kloof, stak zijn hand omhoog zodat het roet van de vuurwereld erop bleef hangen en likte dit af.\nAudhumbla likte ook nog een andere reus, B\u00fari, vrij uit het ijs. Deze oerreus is de stamvader van alle reuzen en goden. Uit hem is ook de reus Borr voortgekomen die samen met de reuzin Bestla drie zonen kreeg: Odin, Vili en V\u00e9. Zij zijn de drie eerste goden. Deze drie zonen van Borr doodden Ymir, die een soort reuzenplant was geworden, omdat hij het licht wegnam. De drie broers brachten Ymir naar de Oerruimte en maakten uit zijn lichaam de wereld zoals wij die kennen. Zijn levenssap (of bloed) werden meren en zee\u00ebn, uit zijn vlees kwam de aarde voort en de bergen uit zijn botten. Stenen en keien waren uit zijn kiezen en botsplinters gemaakt. Zijn bloed (de zee) hield de wereld bijeen. De drie broers namen zijn schedel en maakten hiervan het uitspansel. Dit werd over de wereld geplaatst en werd verlicht door de hemellichamen.\nDe mensen werden gemaakt van het hout dat de zonen van Borr op het strand vonden. Ze waren zonder leven; daarom gaf Odin hen adem, leven en spraak. Vili gaf hun bewustzijn en beweeglijkheid en V\u00e9 het uiterlijk en gehoor. De drie goden gaven hun ook kleding en een naam: Ask en Embla. Ask was de man en Embla de vrouw. Van hen stamde het menselijk geslacht af.\nBifr\u00f6st, een regenboog, is de brug die de goden maakten. Zij leidt naar de hemel en bestaat uit vlammen. Om die reden berijden de goden ze te paard, behalve Thor: hij moet lopen omdat hij zijn paard verloren had. Daardoor moet hij tevens eerst door twee rivieren om zijn voeten te blussen voordat hij de hemel in komt. Enkel de Asen moeten naar de hemel, want daar, bij de voet van Yggdrasil, moeten zij bij de bron van Urd rechtspreken.\nYggdrasil is de heilige wereldboom: zijn takken spreiden zich uit over de gehele hemel en ver daarboven. Zijn drie wortels houden hem staande, slechts \u00e9\u00e9n daarvan steunt op de wereld. Deze levensboom wordt bevolkt door allerhande magische wezens, waaronder elfen en draken.\nWereldbeeld.\nDe goden schiepen achtereenvolgens negen werelden:\nDe wereldsamenhang wordt gezien als een boom, Yggdrasil, waarin de verschillende werelden hun plaats hebben in ruimte en tijd. Ooit zal ook deze samenhang verloren gaan (in de Ragnarok vlak na de Fimbulvetrtijd). Maar daarna verrijst hij opnieuw met een nieuwe wereld.\nGoden.\nFamilies.\nDe goden zijn onderverdeeld in twee families: de Asen (en Asinnen) en de Wanen. Die splitsing kwam er toen Odin, Vili en Ve hun eigen weg gingen. Vili en Ve waren tevreden met de schepping en wilden erin rondtrekken. Odin was echter nog niet tevreden. Zo ontstonden de Asen, volgelingen van Odin, en de Wanen, volgelingen van Vili en Ve.\nSoorten.\nEr zijn ook bepaalde andere \"soorten\" goden of entiteiten. Zo zijn er de Nornen (de schik- of lotsgodinnen) die het web van het leven spinnen. Elke draad stelt het leven van iemand voor.\nDe Walkuren vormen een andere soort. Zij zijn boodschappers van Odin (soms ook beschouwd als dochters van hem). Ze bedienen de Helden die in het Walhalla zitten. Het zijn de oorlogsgodinnen die tijdens veldslagen met hun wagens rondreden en de krijgers aanspoorden. Richard Wagner componeerde een bekend muziekstuk over dit thema: \"Die Walk\u00fcre\".\nBekende goden.\nOdin.\nOdin is de alvader, de 'oppergod', van de noordse mythologie aan wie veel van de andere goden hun bestaan te danken hebben. Hij is onder andere de vader van Thor. In de Germaanse mythologie staat hij bekend als Wodan. Odin gaf de dichtkunst en de magie van de runen aan de wereld, hij had een enorme dorst naar kennis en wijsheid. Hij gooide zelfs een oog van zichzelf in Mimirs put om een slok wijsheid te mogen drinken. Hij hing zichzelf ook op aan Yggdrasil, de boom van de kosmos, om de kennis van de dood te vergaren. Hij werd gereanimeerd door de magie van de boom.\nHij is de god van de oorlog, dichtkunst, wijsheid en kennis en woonde in zijn paleis 'Valhall' of 'Walhalla'.\nHij was zelf geen krijger, maar hij inspireerde veel krijgers wel om 'berserk' te gaan. Zijn voorliefde voor strijd en oorlog zorgde ervoor dat de Vikingen Odin aanbaden. Tijdens de Joeltijd reed Odin op 'Sleipnir', zijn achtbenige hengst. Hij werd vergezeld door twee raven Huginn en Muninn ('Geheugen' en 'Gedachte'), die voor hem de wereld rondvlogen om nieuws en wijsheid te verzamelen. De moedigste krijgers werden door de Walkuren opgehaald en naar Odin gebracht om samen met hem in Walhalla elke dag te trainen voor Ragnarok. 's Avonds werd er altijd een zwijn, Saehrimnir, gekookt door Andrhrimnir. Odin had geen eten nodig, hij gaf het vlees dat hij samen met de Einherjar deelde altijd aan zijn 2 wolven, Geri en Freki, voor hem was mede zowel drank als voedsel. Een belangrijk aspect van de verering van Odin was het offeren door ophanging. Ook werd gedacht dat zelfmoord door ophanging een snellere weg naar het Walhalla was. In Ragnarok was Odin voorbestemd om tegen Fenrir, de reuzenwolf, te vechten en door de wolf vermoord te worden. De dag woensdag, is naar verluidt, naar hem (Wodan) genoemd door de Angelsaksen. Odin heette in de Lage Landen waarschijnlijk 'Woen', hiervan is dus onze woensdag afgeleid. Bij de Romeinen staat woensdag voor de dies Mercurii: de dag van Mercurius.\nThor.\nThor, (ook wel \"Donar\") zoon van Odin, is eveneens zeer bekend en, vooral door de Vikingen, geliefder. Hij is de vernietiger van het kwaad. Zijn belangrijkste attributen zijn de hamer Mj\u00f6lnir met bijhorende ijzeren handschoenen (om hem beter te kunnen hanteren) en een speciale gordel die zijn verschrikkelijke kracht nog eens verdubbelde. Thor was vertoornd geraakt op Loki doordat die het haar van zijn vrouw Sif had afgeknipt. De verhalen van de avonturen die Thor en Loki samen beleefden zijn erg bekend in de noordse mythologie.\nIn Ragnarok stond hij tegenover Loki, die zich bij de reuzen gevoegd had. Thor was voorbestemd om Midgaardslang (Jormundgand), de slang die om de negen werelden heen kronkelt, te bevechten maar hij zou daarna verdrinken in het gif dat uit de serpent stroomde. De dag donderdag is naar Thor vernoemd door de Angelsaksen. Thor werd onder de boeren in Scandinavi\u00eb meer vereerd dan Odin, die meer voor de plunderende Vikingen zorgde.\nFreya.\nFreya is de dochter van Njord en de zus van Freyr. Ze is de godin van de liefde, vruchtbaarheid en de schoonheid. Ze had naast haar goede karakter ook een fellere kant. Van tijd tot tijd werpt ze zich met evenveel vuur in een veldslag als een Walkure. Dat is ook de reden waarom Freya soms wordt aangezien als de vrouwelijke aanvoerster van de Walkuren. Odin is en blijft echter hun \u00e9chte aanvoerder. Freya is oorspronkelijk een van de Wanen.\nFreyr.\nFreyr is de zoon van de zeegod Njord en de broer van Freya. Hij is onder meer de god van de vruchtbaarheid en de lente. Zijn bekendste attributen zijn het gouden everzwijn Gullinbursti, zijn rijdier, het opvouwbare gouden schip Sk\u00ed\u00f0bla\u00f0nir en zijn zelfvechtend zwaard Sumarbrander, dat werd gesmeed door de witte elfen. Ook Freyr is oorspronkelijk een van de Wanen.\nNjord.\nNjord is de vader van Freya en Freyr. Njord is de god van de zee. Oorspronkelijk is ook hij een van de Wanen. Hij koos ervoor om in Asgaard te wonen samen met de Aesir, toen de Wanen en Aesir vrede sloten. Zij die Njord vereerden konden rekenen op een veilige tocht over zee. Mannen die veel land bezaten en veel zonen hadden werden ook door Njord beloond. Njord had een heel vriendelijk en rustig karakter; hij was degene die de zee bedaarde als de andere zeegod Aegir de zee woest gemaakt had. Njord hield van kusten met meeuwen, zwanen en andere heilige vogels. Hij was ook de oorzaak van zomerregen. Skadi (een reuzin) koos Njord als echtgenoot. Dat ging echter niet zomaar. Skadi was vertoornd omdat de goden haar vader hadden gedood. Ze eiste een van de ongetrouwde goden als echtgenoot. De goden stemden in, op voorwaarde dat Skadi alleen de voeten van de ongetrouwde goden zou mogen zien. Skadi wist wie ze zou gaan kiezen. Baldr, de mooiste van alle goden. Toen ze een stevig en mooi paar voeten zag, wist ze zeker dat deze van Baldr waren. Ze waren echter van Njord, die zo`n mooie voeten had gekregen omdat hij er veel mee door de zee waadde. Dus Skadi trouwde met Njord. Het huwelijk werd geen succes omdat geen van beide op de woonplaats van de ander kon leven. Njord kon niet in de bergen leven, hij miste het geluid van de meeuwen en haatte dat van de wolven. Bij Skadi was het precies omgekeerd. Dit was een geluk bij een ongeluk, zo waren de goden Skadi niks meer schuldig en hoefde Njord niet met haar samen te wonen.\nT\u00fdr.\nT\u00fdr was oorspronkelijk de god van de oorlog en het recht. Zijn vader is de reus Hymir, die het niet op de goden heeft. T\u00fdr legt zijn hand in de muil van Fenrir (zie Loki) omdat Fenrir de goden niet vertrouwt. Dat komt zo:\nFenrir was toen hij klein was een lief klein wolfje. Toen hij groter was, werd hij gevaarlijk. Dus besloten de goden hem te ketenen. De dwergen smeedden een grote ijzeren ketting. De goden daagden Fenrir uit om te laten zien dat hij de ketting kon verbreken. Ze bonden hem vast, ervan overtuigd dat de ketting te sterk was voor Fenrir. Niks bleek minder waar. Met \u00e9\u00e9n ruk aan de ketting verbrak Fenrir hem. De goden waren verbijsterd en gaven de dwergen opdracht een nog dikkere ketting te smeedden. Maar ook deze ketting hield het niet. De goden waren vertoornd, en de dwergen smeedden een koord. Dun, maar schijn bedriegt. Het koord was gesmeed met magie. Toen Fenrir het koord zag, vertrouwde hij het niet. Hij wilde het alleen uitproberen als een god zijn hand in de bek van Fenrir hield. De enige die dat durfde was T\u00fdr. Fenrir kreeg het koord niet kapot en was gebonden, maar T\u00fdr was zijn hand kwijt.\nIn oudere vormen van de mythologie was de positie van T\u00fdr belangrijker, maar later heeft Odin bijna al zijn functies overgenomen. \nLoki.\nLoki is oorspronkelijk een reuzenzoon, maar koos ervoor zich bij de goden in de Asgard te vervoegen, al beweegt hij zich vrij in alle werelden. Hij is de grappenmaker van de goden, maar zijn grappen balanceren vaak op het randje. Toen hij Baldr doodde, waren de goden vertoornd. Loki wist dat hij op de vlucht moest gaan en verstopte zich als zalm in een rivier. Maar de goden maakten een net, en vingen Loki daarmee. Hij werd met de darmen van zijn zoon vastgebonden op een rots, en er werd een giftige slang boven zijn hoofd gehangen. Sigyn, Loki`s trouwe echtgenote, ving het slangengif op in een schaal. Maar die schaal moest soms geleegd worden. In de tussentijd drupte het gif op Loki`s gezicht en kronkelde hij zo heftig dat hij een aardbeving veroorzaakte in Midgard. Als Ragnarok aanbreekt, zal Loki ontsnappen en meevechten aan de kant van de reuzen. Op het schip Naglfar (een schip gebouwd van de nagels van mensen) zal hij uitvaren met reuzen aan boord. Hij zal uiteindelijk sneuvelen door toedoen van Heimdall, de god met de hoorn en de poortwachter van de godenwereld.\nBaldr.\nBaldr is de god van schoonheid. Hij is de zoon van Odin en Frigg en de vader van Forseti, god van gerechtigheid. Overal waar hij kwam bracht hij vrede en goedheid. Deze eigenschappen zorgden ervoor dat iedereen van hem hield maar ze trokken ook de aandacht van Loki, die in zijn toorn Baldr nachtmerries gaf. De goden zagen dit als een teken van een komende dood. Na veel moeite kwam Odin erachter hoe de dood van Baldr zou zijn en probeerde die dood te voorkomen. Hij liet alle planten, dieren, mensen en dingen op aarde een eed zweren. Ze zouden Baldr nooit kwaad doen. Maar een plant zwoer de eed niet. De maretak, omdat die nog te jong was. De goden vermaakten zich met stenen en andere dingen naar Baldr gooien, hij was immer onkwetsbaar. Een iemand kon echter niet meedoen. De blinde broer van Baldr, Hodr. Loki deed alsof hij wilde helpen, gaf Hodr een maretak, en richtte de hand van Hodr. Baldr stierf zoals Odin gezien had. De goden probeerden Baldr terug te kopen van Hel. Deze zei dat ze Baldr alleen terugkregen als iedereen in de negen werelden om hem huilde. Natuurlijk deed iedereen in de negen werelden dit graag. Maar Loki vermomde zich als een reuzin en vertelde de goden dat ze nimmer nooit voor Baldr zou huilen.\nEr werd van Baldr gedacht dat hij na Ragnarok (het ultieme gevecht waarna een nieuwe, perfecte wereld geschapen wordt) over de nieuwe wereld zal heersen. Het is waarschijnlijk dat deze gelijkenis met het christendom ervoor gezorgd heeft dat het christendom ook snel door de Vikingen werd overgenomen.\nYmir.\nYmir of Aurgelmir is in de Noordse mythologie het oudst ontstane levende wezen, Ymir wordt ook wel Brimir en Blainn genoemd in de Edda. Ymir was een rijpreus die uit de Eitr (soort rijp) ontstond die er in de koude wereld nu eenmaal was. Want uit de bron Hvergelmir, de kosmische Ruisende Ketel, stroomden twaalf stromen, die in de Ginnungagap bevroren door de koude van de ijswereld en er verdampten door de hitte van de vuurwereld. Uit de rijp vormde zich dat eerste kosmische wezen, Ymir. De eerste goden Odin, V\u00e9 en Vili, die later uit hem voortkwamen, offerden hem op om zijn lichaamsdelen te gebruiken om er de werelden mee te bouwen.\nWeekdagen.\nZes weekdagen zijn naar noordse/Germaanse goden vernoemd, alleen de zaterdag heeft een andere oorsprong.\n\u00c1satr\u00fa en Odinisme.\n\u00c1satr\u00fa en Odinisme zijn moderne vormen van godenverering, gebaseerd op de noords-Germaanse cultuur en mythologie. De godsdienst is een vorm van heidendom, maar het idee van teruggaan naar je noordse wortels, kan men terugvinden in verschillende groeperingen; van linkse, new age- tot neonazigroepen; \u00c1satr\u00fa en andere vormen van noords heidendom kan men onder andere terugvinden in Scandinavi\u00eb, Duitsland, Nederland, Belgi\u00eb, Engeland en Noord-Amerika.\nReligieuze gewoonten.\nMen vereerde de Noordse goden op verschillende manieren. Grote beelden van Thor, Odin en Freyr stonden in de indrukwekkende tempel in Uppsala in Zweden, waar onder andere ook mensenoffers werden gebracht. In de kleinere tempels brachten de priesters dienstoffers, vooral aan Thor en Freyr. Men betoonde zijn eer ook op minder dramatische wijze: men bracht offers aan heilige bossen, rotsen of stenen die men als verblijfplaats van beschermgoden zag. Dit soort offers bestond meestal uit voedsel. Ook bouwde men eenvoudige altaren van opgestapelde stenen in de open lucht. De tempels waren vaak erg eenvoudig. Men koos ook wel natuurlijke heilige plaatsen, zoals Helgafell (Heilige Berg) in West-IJsland. Thorolf Mostur-Beard, een devoot volgeling van Thor, zei dat deze berg zo heilig was, dat niemand er ongewassen naar kon kijken en geen levend wezen daar kwaad zou worden aangedaan. Dezelfde Thorolf volgde ook een wijdverbreide gewoonte door de houten stijlen van zijn hoge stoel overboord te gooien toen zijn schip Ierland naderde. Zo kon Thor hem naar de plek leiden die zijn thuis zou zijn. Thorolf beschouwde deze door Thor aangewezen plek als heilig en niemand mocht hem met bloed ontwijden. Maar ook is bekend dat er in Duitsland een dorp ligt genaamd Wolfangel vernoemd naar een beschermende rune, en in Belgi\u00eb nabij Dinant de tuinen van Freyr vernoemd naar de Noordse god."}
{"id": "5924", "revid": "67971952", "url": "https://nl.wikipedia.org/wiki?curid=5924", "title": "Ed van der Elsken", "text": "Eduard (Ed) van der Elsken (Amsterdam, 10 maart 1925 \u2013 Edam, 28 december 1990) was een Nederlandse fotograaf en cineast.\nJeugd.\nHij groeide op in Betondorp waar zijn vader meubelmaker was.\nParijse periode.\nVan 1950 tot 1954 woonde en werkte hij in Parijs waar hij zijn eerste vrouw, de Hongaarse fotografe Ata Kand\u00f3, ontmoette. In 1956 kwam zijn eerste fotoboek uit: \"Een liefdesgeschiedenis in Saint Germain des Pr\u00e9s\", waarin hij jonge bohemiens in de Franse hoofdstad fotografeerde, onder wie Vali Myers. Dit boek betekende zijn doorbraak en hierna zouden nog een twintigtal fotoboeken volgen.\nWereldreizen.\nVan der Elsken maakte van 1959 tot 1960 met zijn toenmalige echtgenote Gerda van der Veen een wereldreis, en vestigde zich in 1971 in Edam. Van daaruit bleef hij reizen, onder meer naar Japan. Van der Elsken was vooral geboeid door mensen in allerlei culturen en omstandigheden. Veel van zijn werk kan als sociale fotografie gekenmerkt worden. Hij werkte mee aan het internationale fotoboek \"The Family of Man\". In 1977 gaf hij het fotoboek \"Eye love you\" uit, waarin hij mensen van hun kleurrijke kant liet zien.\nFilms.\nVan der Elsken was ook als cineast actief. Hij maakte zijn eerste film in 1960. In 1963 maakte hij \"Welkom in het leven, lieve kleine\", een van de eerste films die met een kleine schoudercamera werden opgenomen, met synchroon geluid. In de film brak Van der Elsken met de traditie dat een filmer 'onzichtbaar' achter de camera stond. Zijn manier van filmen, met de man achter de camera als participant, was van grote invloed op de televisiemakers Hans Keller, Frans Bromet en Roelof Kiers. In 1971 kreeg hij voor \"De verliefde camera\" de Staatsprijs voor de Filmkunst.\nVerdere personalia.\nIn 1988 hoorde Van der Elsken dat hij prostaatkanker had. Hij begon meteen aan \"Bye\", een film over de periode tot aan zijn dood. Van der Elsken overleed op 65-jarige leeftijd in zijn woonplaats. Van der Elsken had een aantal relaties die hem inspireerden bij zijn werk. In Parijs eerst met de uit Australi\u00eb afkomstige danseres Vali Myers, die hem inspireerde tot zijn eerste fotoboek. Daarna ontmoette hij in 1950 de Hongaarse collega-fotograaf Ata Kand\u00f3 en haar drie kinderen met wie hij trouwde in 1954, maar dat huwelijk hield geen stand: in 1955 werd de scheiding uitgesproken. Terug in Nederland trouwde hij in 1957 met de fotograaf Gerda van der Veen (overleden 9 juli 2006 op 71-jarige leeftijd), de dochter van beeldhouwer Gerrit-Jan van der Veen, maar ook dit huwelijk eindigde in een scheiding, in 1971. Met haar kreeg hij twee kinderen, een dochter (Tinelou, 1961) en een zoon (Daan Dorus, 1963). De laatste achttien jaar van zijn leven, vanaf 1972, woonde hij samen in Edam met Anneke Hilhorst. Hij kreeg met haar een zoon (John) en trouwde met haar in 1984."}
{"id": "5925", "revid": "533224", "url": "https://nl.wikipedia.org/wiki?curid=5925", "title": "Pier Paolo Pasolini", "text": "Pier Paolo Pasolini, ook bekend onder zijn initialen PPP, (Bologna, 5 maart 1922 \u2013 Lido di Ostia, 2 november 1975) was een Italiaans marxistische filmregisseur, dichter, en schrijver. \nLeven en werk.\nKinder- en jeugdjaren.\nPier Paolo Pasolini werd geboren op 5 maart 1922 in Bologna. Tijdens de eerste jaren van zijn leven verhuist het gezin verschillende malen omdat Pasolini's vader, Carlo Alberto Pasolini, als militair naar verschillende kazernes werd gestuurd.\nBologna.\nIn 1939 ging hij studeren aan de universiteit van Bologna. Hij publiceerde zijn eerste gedichtenbundel (\"Poesia a Casarsa\") in 1941. Tijdens de toen aan de gang zijnde Tweede Wereldoorlog werd hij in het leger opgenomen en raakte hij later in Duitse krijgsgevangenschap waaruit hij echter wist te ontvluchten. Na de oorlog werd hij lid van de Italiaanse Communistische Partij.\nRome.\nNa zijn studies in Bologna kwam hij begin jaren vijftig definitief in Rome terecht, samen met zijn moeder. Zijn vader, een officier in het fascistische leger, was op dat moment al overleden. Zijn jongere broer was als partizaan tijdens de oorlog gesneuveld. Moeder en zoon konden aanvankelijk de eindjes moeilijk aan elkaar knopen. Ze woonden in een verpauperde buitenwijk van Rome, onderwerp van zijn spraakmakende novelle \"Ragazzi di vita\" (1955), en later van de film \"Accattone\". Voor zijn novelle kreeg hij behalve literaire lof ook kritiek vanwege het obscene karakter van het betreffende werk.\nNadat hij eind jaren vijftig al enige schreden had gezet op het gebied van de film, debuteerde hij 1961 met zijn eerste eigen, hierboven reeds vermelde film \"Accattone\".\nBekend filmregisseur.\nPasolini kreeg het eerst bekendheid met zijn opmerkelijke film \"Il Vangelo secondo Matteo (Het evangelie volgens Matte\u00fcs)\" (1964) die zelfs vanuit de Kerk werd geprezen. Vanuit zijn sociale bewogenheid groeide zijn kritiek op de gangbare christelijke opvattingen.\nZijn films schiepen verwarring en waren omstreden, niet het minst vanwege bepaalde obsceniteiten. De bekendste uit zijn laatste jaren waren:\nMoord.\nOp 2 november 1975, Allerzielen in het rooms-katholieke geloof, werd Pasolini vermoord aangetroffen op een strand in Ostia, bij Rome. De moord was gruwelijk, zijn hart was uit elkaar gespat, zijn gezicht verscheurd en hij was diverse malen met een auto overreden. De echte omstandigheden van de moord zijn onbekend, maar een zeventienjarige schandknaap, Giuseppe Pelosi, werd ervoor veroordeeld. Het is wel mogelijk dat het om een politieke moord gaat. Op 7 mei 2005 verklaarde Pelosi, die zijn straf inmiddels had uitgezeten, in een interview voor het eerst dat er anderen medeverantwoordelijk waren en trok hij zijn bekentenis in; hij noemde echter geen namen. Naar aanleiding hiervan heropende de politie de zaak, maar de rechtbank besliste dat er onvoldoende nieuwe feiten waren om het onderzoek voort te zetten. In 2009 werd bekend dat de zaak nogmaals heropend zou worden, wat in 2010 ook daadwerkelijk gebeurde. In maart 2015 sloot de rechtbank het dossier echter opnieuw, omdat er in haar ogen wederom geen nieuwe belastende feiten aan het licht waren gekomen. Weliswaar waren er DNA-sporen van ten minste vijf mannen op Pasolini's kleding gevonden, maar die konden niet naar specifieke personen worden herleid en evenmin was met zekerheid vast te stellen op welke tijdstippen die sporen waren nagelaten. In 2014 maakte de Amerikaanse regisseur Abel Ferrara een biografische film over Pasolini met Willem Dafoe in de hoofdrol. Giuseppe Pelosi overleed 20 juli 2017 in een ziekenhuis in Rome aan longkanker.\nStripverhaal.\nVan Teorema verscheen in 1992 een Franstalige verstripping door Edmond Baudoin."}
{"id": "5926", "revid": "811889", "url": "https://nl.wikipedia.org/wiki?curid=5926", "title": "Zaak-Menten", "text": "De zaak-Menten was een Nederlandse politieke affaire uit 1976 naar aanleiding van de mislukte arrestatie van de Blaricumse miljonair en veroordeelde oorlogsmisdadiger Pieter Menten. Bij deze affaire kreeg minister van Justitie Dries van Agt, van het rooms-rode kabinet-Den Uyl veel kritiek, waardoor de relatie tussen PvdA en het toekomstige CDA veel schade opliep.\nPieter Menten.\nMenten had zich in 1941 in Polen als SS'er aan ernstige oorlogsmisdaden schuldig gemaakt. Na de Tweede Wereldoorlog zouden verschillende kabinetten hem de hand boven het hoofd hebben gehouden, maar het bleef bij een beperkte veroordeling. In juli 1976 kwam Menten in opspraak toen hij kunstwerken wilde laten veilen. Het zou daarbij om roofkunst gaan. Daarop werd het oorlogsverleden van Menten aan het licht gebracht door een Isra\u00eblische journalist en vervolgens door Hans Knoop, redacteur van het weekblad \"Accent,\" en het televisieprogramma \"TROS Aktua\".\nOp 15 november 1976 ontstond deining in de Nederlandse politiek en in de hele samenleving toen Menten verdwenen bleek te zijn, juist \u00e9\u00e9n dag v\u00f3\u00f3rdat de rijksrecherche hem had willen arresteren. Dankzij het speurwerk van Hans Knoop werd Menten op 6 december van dat jaar alsnog gearresteerd in een hotel in Uster bij Z\u00fcrich.\nDe zaak-Menten in de politiek.\nDe affaire bracht verantwoordelijk minister van Justitie Dries van Agt in ernstige problemen, maar de Tweede Kamer zou hem uiteindelijk niet tot aftreden dwingen. Er vonden twee debatten plaats over de affaire.\nEerste debat.\nOp 17 november 1976 vond in de Tweede Kamer het eerste debat over Menten plaats. Aanleiding was dat Menten enkele dagen eerder vlak voor zijn voorgenomen arrestatie gevlucht was. Menten leek oorspronkelijk onvindbaar te zijn, maar bleek te verblijven in een klooster in Roemeni\u00eb. Na zijn terugkomst lagen er kamervragen hoe de vlucht van Menten mogelijk was. Van Agt had geen goede antwoorden op de gestelde vragen en wierp de verantwoordelijkheid van zich af. Hij wees daarentegen naar het OM, dat volgens hem tekort was geschoten en ernstige fouten had gemaakt. Aan het eind van het debat was de Tweede Kamer zo ontevreden over de minister dat men besloot de vergadering een uur te schorsen, zodat de minister de gevraagde informatie kon verzamelen. In de pers was in de loop van de dag namelijk gemeld dat vanuit het ministerie van Justitie werd verzekerd dat Van Agt wel op de hoogte was van de voorgenomen arrestatie. Aan het eind van het debat krijgt Van Agt forse kritiek van D66, VVD, PvdA en CPN. Hij zegt toe onderzoek te laten doen naar verschillende aspecten van de zaken rondom Menten.\nUit een van die onderzoeken (het rapport-Wiarda) bleek dat Van Agt op 9 november wel op de hoogte was gesteld over de komende arrestatie van Menten, maar dat de nota ongelezen op zijn bureau was blijven liggen.\nLezing Leeuwarden.\nVan Agt werd tijdens het debat van 17 november 1976 voortdurend ge\u00efnterrumpeerd. Dat bracht hem vier dagen later bij een lezing in Leeuwarden tot de slotsom dat het debat \"niet zuiver\" gevoerd werd. Hij betichtte de diverse woordvoerders ervan dat ze er slechts op uit waren om hem voor het oog van de tv-camera's (het debat werd rechtstreeks uitgezonden) schade toe te brengen en betitelde hun optreden tot \"Actie beschadiging lijsttrekker CDA, hoofdstuk 1\" (in oktober was hij namelijk door de drie confessionele partijen KVP, ARP en CHU voorgedragen om de eerste lijsttrekker te worden van het kersverse CDA bij de komende Tweede Kamerverkiezingen).\nTweede debat.\nDe onderzoeken die Van Agt bij het eerste debat had toegezegd waren verschenen en in een commissie van de Tweede Kamer besproken. Tijdens het afsluitend Tweede Kamerdebat over de affaire, op 23 februari 1977, had Van Agt zich goed voorbereid en toonde hij kennis van zaken over het gevoerde beleid. PvdA-woordvoerder Aad Kosto had de minister laten weten dat zijn partij hem niet zou wegsturen. Als reden gaf Kosto op dat door een gedwongen aftreden van minister Van Agt het hele kabinet-Den Uyl zou vallen. Letterlijk zei Kosto:\n\"Er is twijfel gerezen aan de bekwaamheid van de minister om dit departement te leiden. Maar wij zouden het politiek onverantwoordelijk vinden om op die grond het werk, dat nog staande deze kabinetsperiode moet worden gedaan, in gevaar te brengen. Ziedaar onze afweging. In het openbaar! Wij bedrijven het politiek m\u00e9tier. De heer Van Agt zal verder moeten leven met zijn aversie [tegen de politiek]. En wij met hem.\"\nVan Agt reageerde furieus op deze bijdrage en zei dat als de PvdA dan werkelijk zo weinig vertrouwen had in hem als minister van Justitie, de enige weg die te bewandelen viel, het indienen van een motie van afkeuring was. Kosto ging niet op die suggestie in. De zaak wierp zijn schaduw vooruit op de kabinetsformatie van 1977, waarbij bleek dat het vertrouwen tussen PvdA en CDA onder meer door deze affaire duchtig was aangetast.\nVan Agts verdediging in het Menten-debat was voorbereid door zijn ambtenaar, de latere hoogleraar Cees Fasseur, die tijdens het debat tussen twee vuren zat, omdat hij zijn minister niet kon afvallen, maar ook een connectie had met Kosto, die met hem op het Stedelijk Gymnasium Leiden had gezeten.\nVervolg.\nDe affaire Menten liep dus met een sisser af, maar de verhouding tussen PvdA en het toekomstige CDA was zeer verslechterd. Een maand later, 22 maart 1977, viel het kabinet bij de kabinetscrisis over grondpolitiek."}
{"id": "5927", "revid": "1065620", "url": "https://nl.wikipedia.org/wiki?curid=5927", "title": "Pommeren (streek)", "text": "Pommeren (Duits: \"Pommern\", Pools: \"Pomorze\") is een historische regio aan de zuidkust van de Oostzee die gedeeltelijk in Duitsland en gedeeltelijk in Polen ligt. De naam is van Slavische oorsprong en betekent ongeveer \"Zeeland\" (\"po morze\" is Pools voor \"tot aan de zee\" of \"bij de zee\").\nGebied.\nHet gebied werd vanouds verdeeld in Voor-Pommeren en Achter-Pommeren, waartussen de Oder sinds 1945 de staatsgrens is tussen Polen en Duitsland, en hoewel de oude hoofdstad Szczecin (Duits: Stettin) aan de westelijke zijde van de rivier ligt, is zij toch bij Polen gevoegd. Vanouds was deze stad de voornaamste van Pommeren. Oostelijk van het eigenlijke Pommeren ligt nog de landstreek Pommerellen met Gda\u0144sk (Danzig) als voornaamste stad. Dit gebied kwam in 1308 door koop in handen van de Duitse Orde. \nHet sinds 1945 Duits gebleven Pommeren, vanouds Voor-Pommeren geheten, behoort sindsdien tot de nieuwe deelstaat Mecklenburg-Voor-Pommeren. Het in 1945 Pools geworden Pommeren, vanouds Achter-Pommeren, is ingedeeld in de provincies (woiwodschappen) West-Pommeren met de hoofdstad Szczecin, Pomorze (Pommeren) met de hoofdstad Gda\u0144sk en Koejavi\u00eb-Pommeren.\nBevolking.\nPommeren is in deze eeuwen een economisch marginaal gebied gebleven. Het leverde voornamelijk bosbouw- en landbouwproducten. Industrie kwam tot ontwikkeling in de hoofd- en havenstad Stettin. Deze stad ontwikkelde zich tot de derde zeehaven van het Duitse Rijk. Niettemin emigreerde een verhoudingsgewijs groot deel van de bevolking naar Amerika, waar een uitgebreid netwerk van Pommerse culturele verenigingen ontstond.\nDe Pommerse samenleving bleef tot het laatst gedomineerd door het \"Junkertum\", de adellijke kaste van grootgrondbezitters, waarvan de boerenstand zeer afhankelijk bleef. Uit deze \"Junker\" (Nederlands: jonkers) werd traditioneel een deel van het officierskorps van het Pruisische leger en later de Wehrmacht gerekruteerd.\nDe Tweede Wereldoorlog bracht grote verwoestingen in Pommeren. Het Sovjetleger veroverde het gebied en bij de Conferentie van Potsdam werd bepaald dat de Oder de nieuwe Pools-Duitse grens zou worden. De Pommerse bevolking, 1.750.000 mensen, voor zover al niet gevlucht, werd vrijwel geheel uit Pommeren verdreven. Minstens 200.000 mensen kwamen om bij hun vlucht of tijdens de Sovjet-invasie. Zie Verdrijving van Duitsers na de Tweede Wereldoorlog. In hun plaats kwamen Poolse immigranten, voor een deel uit door Polen aan de Sovjet-Unie afgestaan gebied. Ook Stettin en omgeving, op de westelijke, linkeroever van de Oder, moesten in juli 1945 door Duitsland aan Polen worden afgestaan. Voor-Pommeren werd in 1949 onderdeel van de DDR. De naam verdween als bestuurlijke aanduiding. Vanaf 1990 is de naam Pommeren in Duitsland weer in gebruik, in de naam van de deelstaat Mecklenburg-Voor-Pommeren (Duits: Mecklenburg-Vorpommern)."}
{"id": "5929", "revid": "135307", "url": "https://nl.wikipedia.org/wiki?curid=5929", "title": "Mentoehotep III", "text": "Mentoehotep III was een farao van de 11e dynastie. De koning was ook bekend onder de namen: Mentoehotep Sanckare, Mentoehotep Sneferkare. Zijn naam betekent: \"Montoe is tevreden\".\nBiografie.\nToen Mentoehotep III S'ankhtawyef (\"hij die nieuw leven in beide landen blaast\") zijn vader Mentoehotep II opvolgde was hij al aardig op leeftijd. Hij erfde van zijn vader een goed georganiseerd en verenigd land. Hij bouwde voort op het werk van zijn vader door een reeks versterkingen aan te leggen in het noordoosten van de Nijldelta om zo het land tegen invallen van de Aziatische buren te verdedigen. Ook restaureerde de koning vele tempels van zijn voorgangers die of versleten waren of verwoest.\nDeze verdedigingswerken zouden het hele Middenrijk in gebruik blijven. Later zouden Chety III en Mentoehotep III in el-Khatana in de Nijldelta voor hun goede werk in een cultus vereerd worden. Mentoehotep zond een expeditie naar Poent en hij liet twaalf nieuwe bronnen graven langs de weg die Koptos aan de Nijl en Wadi Gassus aan de Rode Zee verbond. Zijn regering van 12 jaar (ca. 1995-1983 v.Chr.) werd gekenmerkt door toenemende welvaart. Hij werd opgevolgd door Mentoehotep IV Nebtawyre.\nZijn begraafplaats is in Deir el-Bahari waar hij ook een tempel bouwde voor Mentoe-Re. Zijn graf was gemodelleerd naar zijn vaders tombe maar zijn werk werd nimmer voltooid."}
{"id": "5930", "revid": "135307", "url": "https://nl.wikipedia.org/wiki?curid=5930", "title": "Mentoehotep IV", "text": "Mentoehotep IV was de laatste farao van de 11e dynastie. Zijn naam betekent: \"Montoe is tevreden\". En zijn tweede naam betekent: \"Heer van de twee landen\".\nBiografie.\nDe regeringsperiode van Mentoehotep IV Nebtawyre worden door de Turijnse koningslijst de \"zeven lege jaren\" genoemd. Onder deze opvolger van Mentoehotep III was er groeiende onrust in Egypte. Er is van hem bekend dat hij een betere haven aan de Rode Zee trachtte te vinden. Hij stuurde er een expeditie naartoe onder een generaal, Amenmes. De generaal werd uitgezonden op koninklijk bevel om met 10.000 man stenen mee te brengen geschikt voor de koninklijke sarcofaag. Hij werd waarschijnlijk vermoord door een groep paleiswachten.\nAmenmes die zou later zijn opvolger worden als Amenemhat I en de 12e dynastie zou stichten. De overgang naar de nieuwe dynastie schijnt vrij soepel verlopen te zijn, hoewel er wel andere pretendenten waren.\nDe koning is goed gedocumenteerd, niet door de koningslijsten, maar door inscripties in Wadi el-Hudi en Wadi Hammamat."}
{"id": "5931", "revid": "135307", "url": "https://nl.wikipedia.org/wiki?curid=5931", "title": "Amenemhat I", "text": " Amenemhat I of Amenemhet I was de eerste farao van de 12e dynastie. Zijn geboortenaam betekent: \"Amon is de belangrijkste\", zijn troonnaam Sehotep-ib-Re betekent: \"Degene die het hart van Re tevreden stelt\".\nBiografie.\nAmenemhat was een generaal van Mentoehotep IV. Hij was niet van koninklijke afkomst en moest aanvankelijk nog wel een aantal rivalen uit de weg ruimen, zoals Qakare Ini en Segerseni in Neder-Nubi\u00eb, sinds de dagen van Mentoehotep II weer deel van het rijk.\nZoals zijn naam aangeeft was de koning een aanhanger van de cultus van Amon, in plaats van Mentoe en hij deed veel om deze tot nog toe niet erg prominente godheid tot nationale bekendheid te brengen. Hij deed dat door terug te keren naar de theologie van Ioenoe en te verklaren dat Amon (scheppergod) en Ra (zonnegod) eigenlijk twee aspecten van dezelfde godheid, Amon-Ra, waren. Daarmee probeerde hij meer grip te krijgen op het noorden. Hij verplaatste ook de hoofdstad van het zuidelijke Thebe naar een nieuwe plek bij el-Lisht die hij Amenemhat-Itj-Tawy noemde, of kortweg Itjtawy.\nHij hield expedities naar het zuiden, diep Nubi\u00eb in, en bouwde een fort bij de tweede cataract. Ook de turkooismijnen van de Sina\u00ef werden onder Egyptisch gezag gebracht. Vanaf zijn twintigste regeringsjaar benoemde hij zijn zoon en opvolger Senoeseret I (Sesostris in het Grieks) als co-regent om hem zo op zijn regeringstaak voor te bereiden. Senoeseret was op expeditie voor zijn vader toen hij te horen kreeg dat deze door een samenzwering in de koninklijke harem vermoord was. Deze gebeurtenis zou tot in het Nieuwe Rijk onderwerp van literaire studie blijven als het \"Verhaal van Sinoehe\"."}
{"id": "5932", "revid": "1043329", "url": "https://nl.wikipedia.org/wiki?curid=5932", "title": "Beachvolleybal", "text": "Beachvolleybal of strandvolleybal is een olympische balsport waarbij twee teams gescheiden door een net tegen elkaar spelen. Het doel van het spel is om de bal in het vak van de tegenstander op de grond te krijgen of om een fout bij de tegenstander af te dwingen. Beachvolleybal is een variant op volleybal in de zaal waarvan het zich op een aantal punten onderscheidt. Zoals de naam al impliceert wordt beachvolleybal gespeeld op zand (bijvoorbeeld op het strand) en niet op een harde ondergrond. Daarnaast bestaat een team in de regel uit twee spelers en is de spelduur van een wedstrijd doorgaans korter dan in de zaal.\nBeachvolleybal ontwikkelde zich in het begin van de twintigste eeuw in de Verenigde Staten. In de loop van de eeuw werd de sport steeds professioneler en verloor het zijn imago als puur vrijetijdsbesteding. In 1996 stond beachvolleybal voor het eerst op het programma van de Olympische Spelen en een jaar later werden de eerste wereldkampioenschappen gehouden. Tegenwoordig wordt professioneel beachvolleybal \u2013 net als zaalvolleybal \u2013 op mondiaal niveau georganiseerd door de FIVB en op continentaal en nationaal niveau door continentale en nationale volleybalbonden. Naast de Olympische Spelen, de wereldkampioenschappen en de continentale kampioenschappen is de FIVB World Tour de belangrijkste internationale competitie.\nBeschrijving.\nBeachvolleybal wordt gespeeld op een ondergrond van zand, vaak op het strand. Voor grote internationale en nationale toernooien wordt vaak een tijdelijk beachvolleybalstadion gebouwd op bijvoorbeeld een plein in een stad. \nHet belangrijkste verschil met zaalvolleybal is dat een team maar twee spelers kent. Er wordt soms ook in teams van drie of vier spelers gespeeld, vooral op lager niveau is dit een veel gespeelde vorm.\nBelangrijke afwijkende spelregels ten opzichte van zaalvolleybal zijn:\nTechnische regels:\nOp lager niveau worden meer de technische regels van het zaalvolleybal gevolgd.\nInternationaal.\nIn 1996 is beachvolleybal een Olympische sport geworden. Sinds 1997 worden door de FIVB om de twee jaar wereldkampioenschappen beachvolleybal georganiseerd."}
{"id": "5933", "revid": "1056521", "url": "https://nl.wikipedia.org/wiki?curid=5933", "title": "Andr\u00e9 Breton", "text": "Andr\u00e9 Breton (Tinchebray, 19 februari 1896 \u2013 Parijs, 28 september 1966) was een Frans schrijver, dichter en essayist. Hij wordt vooral gerekend tot het surrealisme.\nTypering.\nBreton wordt vanwege zijn Manifest van het Surrealisme gezien als de theoreticus en grondlegger bij uitstek van het surrealisme (de \"paus van het surrealisme\"). Voordien was hij al betrokken geweest bij Dada. Van 1927 tot 1935 was hij, evenals vele andere surrealisten, lid van de Franse Communistische Partij. Breton was vooral dichter en verdediger van de po\u00ebzie, maar werd toch inzonderheid bekend vanwege een roman, \"Nadja\" (1928).\nHet \"Manifest van het Surrealisme\" (Frans: \"Manifeste du Surr\u00e9alisme\"), dat hij in 1924 publiceerde, was de vrucht van vijf jaar systematische proefnemingen, hoofdzakelijk op het gebied van het automatisch schrijven (dat rechtstreeks uit het onbewuste zou moeten voortkomen), maar ook op dat van de hypnotische slaap. Het beslissend aandeel dat hij sindsdien in de beweging had, hield evenzeer verband met zijn streven de innerlijke samenhang van het surrealisme te behouden als met het streven direct in voeling te blijven met het gebeuren.\nReeds in 1925 bepleitte hij het bestaansrecht van een surrealistische schilderkunst. In 1938 verwelkomde hij het binnentreden in deze schilderkunst van het 'absoluut automatisme'. In 1941 legde hij de nadruk op het eigen karakter van dat automatisme binnen de vormgevende activiteiten van het surrealisme.\nBreton aanvaardde het befaamde credo van Jacques Lacan, omdat hij de waanzin als enige grens aanvaardde om de vrijheid te beperken:\nVandaar \"L\u2019amour fou,\" die voor de surrealisten de wilde, onbeperkte en irrationele liefde was. Het was een van de stokpaardjes van het surrealisme.\nBreton was voor de definitie van zijn begrip van vrijheid ook be\u00efnvloed door het werk van de romantische filosoof Friedrich Schelling.\nAndr\u00e9 Breton overleed op zeventigjarige leeftijd."}
{"id": "5934", "revid": "15168", "url": "https://nl.wikipedia.org/wiki?curid=5934", "title": "Eufraat", "text": "De Eufraat (Aramees: \u0726\u072a\u072c, \"Frath\", Arabisch: \u0627\u0644\u0641\u0631\u0627\u062a, \"Al Foerat\", Turks: \"F\u0131rat\", Oudgrieks: \u0395\u1f50\u03c6\u03c1\u03ac\u03c4\u03b7\u03c2 , Armeens: \u0535\u0583\u0580\u0561\u057f \"Yep\u2019rat\") is de belangrijkste rivier in het Midden-Oosten.\nDe rivier heeft een lengte van 2.735 kilometer. Haar stroomgebied is 673.000 km\u00b2. De rivier begint in het Armeens Hoogland en stroomt via Syri\u00eb naar Irak, waar ze ten noorden van Basra samenvloeit met de Tigris. De samengevloeide rivieren gaan verder als de \"Sjatt al-Arab\" die door moerasachtig gebied stroomt en via Abadan uitmondt in de Perzische Golf. De rivier is vanwege de seizoensondiepte slecht bevaarbaar; tussen december en maart bedraagt de diepte soms slechts 60 cm.\nIn de Eufraat zijn diverse stuwdammen aangelegd. In Turkije liggen bijvoorbeeld de Karkam\u0131\u015fdam, de Birecikdam, de Kebandam, de Atat\u00fcrkdam en de Karakayadam; in Syri\u00eb liggen de Tishrindam, de Tabqadam en de Baathdam, en in Irak de Hindiyabarrage en de Ramadibarrage.\nHet gebied tussen de Eufraat en de Tigris, dat bekendstaat als Mesopotami\u00eb of \"Tweestromenland\", was de oorsprong van diverse oude beschavingen, zoals de Sumerische, de Babylonische en de Assyrische beschaving. In de tijd voor 2000 v.Chr. had de \"Purattu\" echter een ander verloop. De oude bedding die als Purattu bekend was, liep waarschijnlijk langs of door Sippar, Kish, Nippur, Uruk en Ur, maar laat in het tweede of vroeg in het eerste millennium v.Chr. verschoof de rivier en tegen 800 v.Chr. liep het meeste water langs de Arahtu-lijn door Babylon naar Sippar. Dit was aanvankelijk waarschijnlijk een aparte rivier, maar later werd de naam Purattu er ook voor gebruikt. Vroeg in de 6e eeuw is er stroming in een kanaal dat voorheen Abgal of Apkallatu genoemd werd. Die lag ten westen van de Arahtu en werd later ook Pallukatu genoemd. Een en ander hield waarschijnlijk verband met wisselingen in het klimaat die er tussen 1200 en 900 v.Chr. voor zorgen dat het land door droogte, hongersnood, pest en de komst van schaapherders geteisterd werd, die in veel streken een einde aan de akkerbouw maakte.\nOp de vlag die in 2004 als vlag van Irak werd voorgesteld, staan twee blauwe lijnen die de Eufraat en de Tigris symboliseren. Deze vlag werd niet geaccepteerd."}
{"id": "5935", "revid": "67243967", "url": "https://nl.wikipedia.org/wiki?curid=5935", "title": "De aanslag (roman)", "text": "De aanslag is een roman van Harry Mulisch over een aanslag tijdens de Tweede Wereldoorlog in Nederland. De eerste druk is verschenen in 1982 bij uitgeverij De Bezige Bij, Amsterdam. Enkele maanden later waren al 200.000 exemplaren verkocht.\nIn 1986 werd het boek verfilmd door regisseur Fons Rademakers. In de film speelden onder meer Derek de Lint, Marc van Uchelen, Monique van de Ven, Johnny Kraaykamp sr. en Huub van der Lubbe. De film kreeg in 1987 de Oscar voor beste niet-Engelstalige film en de Golden Globe voor de beste buitenlandse film. Verder won Kraaykamp sr. in 1986 het Gouden Kalf als beste acteur voor zijn rol.\nIn 2010 werd het boek bewerkt voor het theater door L\u00e9on van der Sanden. De regie was in handen van Ursul de Geer. In de toneelvoorstelling, die in januari 2011 van start ging, speelden Victor L\u00f6w, Peter Bolhuis, Marjolein Ley, Nelleke Zitman en Ayal Oost.\nIn 2015 verscheen er bij uitgeverij Oog en Blik/De Bezige Bij een stripbewerking van De Aanslag door striptekenaar Milan Hulsing.\nSamenvatting.\nAnton Steenwijk is de hoofdpersoon in deze roman. Aan het einde van de oorlog wordt een NSB'er die werkzaam is voor de politie, Fake Ploeg, neergeschoten voor het huis van zijn buren, die het lijk voor het huis van de Steenwijks slepen. Hierna steken de Duitsers het huis van de Steenwijks in brand en worden de ouders van Anton ge\u00ebxecuteerd. De broer van Anton, Peter, grijpt het wapen dat bij het lijk ligt en vlucht. Later blijkt dat hij diezelfde avond nog door de Duitsers is doodgeschoten. Hoewel Anton het ontkent, is hij de rest van zijn leven met de noodlottige gebeurtenissen van die avond bezig. Gedurende het verhaal, ontmoet hij meerdere van zijn voormalige buren: Karin Korteweg, Cor Takes (gebaseerd op Jan Bonekamp) en Truus Coster (gebaseerd op Hannie Schaft).\nDe familie Steenwijk woont in 1945 aan de rand van Haarlem in een van de vier huizen aan een kade. Het gezin bestaat uit meneer en mevrouw Steenwijk en de kinderen Peter en Anton. Naast hun huis, woont aan de linkerkant de familie Beumer en aan de rechterkant wonen meneer Korteweg en zijn dochter Karin, maar ook het echtpaar Aarts. De hoofdpersoon is Anton Steenwijk, die in 1945 twaalf jaar oud is.\nOp een avond in januari 1945 zit het gezin Steenwijk in de keuken mens-erger-je-niet te spelen, wanneer ze plotseling opgeschrikt worden door schoten. Fake Ploeg, een NSB'er, is doodgeschoten; zijn lijk ligt op de stoep bij de buren. Kort na de schoten komen meneer Korteweg en Karin naar buiten en leggen het dode lichaam voor het huis van Steenwijk. Antons broer Peter wil het lijk gaan terugleggen, maar al snel arriveren de Duitsers. Antons huis wordt in brand gestoken door de Duitsers en Anton wordt meegenomen naar een politiebureau in Heemstede. Hij weet niet wat er met zijn ouders en zijn broer is gebeurd. Anton brengt de nacht door in een van de cellen, samen met een vrouw. Als hij haar vertelt wat er gebeurd is, reageert ze heftig. Anton wordt de volgende dag naar zijn oom en tante in Amsterdam gebracht. Hier groeit hij op.\nNa zijn middelbare school gaat hij studeren en wordt hij anesthesist. Nog tijdens zijn studie komt hij, na het bezoek aan een feestje van een medestudent in Haarlem, weer op de kade waar hij vroeger woonde. Als hij voor de open plek staat waar vroeger zijn huis stond, nodigt mevrouw Beumer hem uit om binnen te komen. Tijdens dat gesprek hoort hij dat er een monument is opgericht op de plek waar vroeger de aanslag had plaatsgevonden. Ook wordt hem verteld hoe zijn ouders afgeslacht zijn op een gruwelijke manier. Op het monument vindt hij de namen van zijn ouders, maar niet de naam van zijn broer Peter, die niet als gegijzelde gezien werd.\nDe volgende episode speelt zich af in een jaar waarin veel gebeurtenissen plaatsvinden die met het communisme te maken hebben. Tijdens een demonstratie komt hij vlak voor zijn huis in contact met Fake Ploeg jr., de zoon van de vermoorde Fake Ploeg. Anton nodigt hem bij hem uit en binnen vertellen ze elkaar wat hen beiden is overkomen. Fake vertelt dat hij geen verschil ziet tussen de dood van zijn eigen vader en dood van Antons ouders. Hij vond ze allemaal onschuldig. Zijn vader had wat betreft de communisten gelijk gehad: wat ze nu hoorden zei hij toen ook al en hij was tenslotte vermoord door de communisten, die vlak voor het eind van de oorlog nog een daad wilden stellen.\nIn 1966, in de volgende episode, is Anton inmiddels zes jaar getrouwd. Hij heeft zijn vrouw Saskia de Graaff in Londen leren kennen en was meteen verliefd. Haar vader was toentertijd ambassadeur in Athene, maar is nu gepensioneerd. Anton en Saskia hebben een dochter, Sandra.\nTijdens de begrafenis van een vriend van Antons schoonvader, in een dorp ten noorden van Amsterdam, maakt Anton kennis met verschillende oude vrienden van zijn schoonvader en met diverse oud-verzetsmensen. Ze zijn anticommunistisch en nog steeds antifascistisch. Voor hen zijn de gebeurtenissen tijdens de oorlog nog steeds actueel.\nOp de begrafenis hoort hij hoe iemand beschrijft hoe hij een ander had doodgeschoten tijdens het voorbijfietsen. Het komt overeen met de aanslag die Anton heeft meegemaakt en het blijkt inderdaad over Fake Ploeg te gaan. De man heet Cor Takes en hij vraagt aan Anton of hij weet waarom meneer Korteweg en Karin het lijk van Ploeg niet voor het huis van de andere buren hadden gelegd. Anton weet niet waarom. Opeens vertelt Cor dat ze met z'n twee\u00ebn waren: hij en een vriendin. Anton begrijpt opeens dat d\u00e1t de vrouw was geweest die hij in de politiecel had ontmoet. Voor Cor is het een grote verrassing dat Anton haar heeft gekend. Van Cor verneemt Anton dat ze Truus Coster heette. Drie weken voor de bevrijding is zij ge\u00ebxecuteerd. Als hij thuis ligt bij te komen overdenkt hij wat hem allemaal is overkomen. Hij begrijpt dat hij toch een beeld heeft van hoe Truus eruit moet hebben gezien: ze moet heel erg op Saskia lijken en dat is waarschijnlijk ook de reden dat hij op Saskia verliefd geworden is.\nAnton zoekt Takes de volgende dag in Amsterdam op. Voor Takes is de oorlog nog lang niet afgelopen. Dit blijkt als hij een krantenartikel laat zien waarin staat dat het voormalig hoofd van Gestapo in Nederland: Willy Lages (een van de Vier van Breda) wegens ziekte is vrijgelaten. In een kamer hangt ook nog een kaart met daarop de oorlogsfronten ingetekend zoals die op het eind van de oorlog waren. Naast de kaart ziet Anton de foto van een vrouw; Truus. In Antons ogen is het Saskia, terwijl de vrouw op de foto helemaal niet op Saskia lijkt. Het is echter de blik in de ogen die op die van Saskia lijkt.\nDe laatste episode speelt zich af in 1981. Anton is inmiddels gescheiden van Saskia en getrouwd met Liesbeth. Hij heeft nu ook een zoon, Peter. Met Sandra is hij nog een keer bij het monument op de kade en op de begraafplaats in Haarlem geweest, bij het graf van Truus. Het boek eindigt met een ontmoeting tussen Anton en Karin Korteweg tijdens een demonstratie tegen de atoombewapening in Amsterdam. Van Karin hoort hij het laatste ontbrekende puzzelstuk: de reden dat Ploeg niet voor het huis van het (toch wel gehate) echtpaar Aarts werd gelegd was omdat daar Joden ondergedoken zaten. De familie Steenwijk heeft dat nooit geweten. Ook hebben ze het lijk verplaatst om de hagedissen van de heer Korteweg te sparen.\nTitelverklaring.\nIn het begin van het verhaal wordt er een aanslag gepleegd op Fake Ploeg, NSB'er. Door die aanslag raakt Anton Steenwijk zijn ouders en zijn broer kwijt. De aanslag heeft het leven van Fake Ploeg en Fake Ploeg jr.; meneer, mevrouw en Peter Steenwijk; meneer Korteweg en Karin; Cor Takes; Truus Coster, maar vooral dat van Anton Steenwijk getekend. Deze aanslag is de centrale gebeurtenis waar het hele verhaal om draait.\nThema en motieven.\n'Schuld en Zoektocht' staan centraal in \"De aanslag\". Een belangrijk thema in het boek is schuldvraag. Wie is er schuldig? Wie heeft de aanslag op Fake Ploeg gepleegd? Waarom? Met welke reden belandde het lichaam voor hun deur? Anton houdt zich niet bewust bezig met deze vraag, hij probeert het verleden te laten rusten. Toch komen er gedurende zijn leven toevallige ontmoetingen met betrokken personen op zijn pad, die naar boven halen wat er precies gebeurd is. Naarmate hij ouder wordt, accepteert Anton steeds meer dat de oorlog ook een deel van hem is. \nMotieven in het boek: dobbelsteenmotief en visgraatmotief."}
{"id": "5936", "revid": "228541", "url": "https://nl.wikipedia.org/wiki?curid=5936", "title": "Riccardo Chailly", "text": "Riccardo Chailly (Milaan, 20 februari 1953) is een Italiaanse dirigent. Hij was van 1988 tot 2004 chef-dirigent van het Koninklijk Concertgebouworkest in Amsterdam. Hij is de zoon van componist Luciano Chailly, die hem zijn eerste muzieklessen gaf.\nBiografie.\nNa zijn studie aan het Conservatorio Giuseppe Verdi in Milaan maakte Chailly zijn debuut als dirigent op 17-jarige leeftijd in 1970. In 1972 werd hij assistent van Claudio Abbado, die bij La Scala in Milaan chef-dirigent was. Vervolgens dirigeerde hij in Chicago en San Francisco. In 1978 werd hij dirigent bij de Scala en van 1982 tot 1989 was hij vaste dirigent van het Radio-Symphonie-Orchester Berlin, een post die hij een jaar lang combineerde met zijn dirigentschap in Amsterdam. In zijn Amsterdamse jaren werkte Chailly ook met het Orchestra dello Teatro Comunale te Bologna en het Philadelphia Orchestra.\nChailly trad in 1988 bij het Concertgebouworkest aan als opvolger van Bernard Haitink. Hij verliet het orkest in 2004 om chef-dirigent van het Gewandhausorchester in Leipzig te worden als opvolger van de Zweed Herbert Blomstedt. In 2015 volgde hij Daniel Barenboim op als chef-dirigent in La Scala te Milaan.\nChailly is bij het grote publiek vooral bekend van \"Shostakovitch: The Jazz Album\", waarvan meer dan een kwart miljoen exemplaren zijn verkocht. Bij het Concertgebouworkest introduceerde hij vele nieuwe werken, maar hij zette ook de lijn van zijn voorgangers voort. Chailly dirigeerde in Amsterdam zowel werken van Mahler, Bruckner en Brahms als bijvoorbeeld muziek van Var\u00e8se en Alban Berg, waarvan ook opnamen werden gemaakt. Faam verwierf hij ook met zijn operadirecties. Zijn interpretaties van Rossini en Verdi werden internationaal met gejuich ontvangen.\nDe voorgangers van Chailly in Amsterdam waren Willem Kes, Willem Mengelberg van wie hij een groot bewonderaar zei te zijn, Eduard van Beinum, Eugen Jochum en Bernard Haitink. Chailly werd in 2004 opgevolgd door Mariss Jansons."}
{"id": "5937", "revid": "207191", "url": "https://nl.wikipedia.org/wiki?curid=5937", "title": "Dalmatisch", "text": "Het Dalmatisch is een Romaanse taal die gesproken werd aan de oostkust van de Adriatische Zee in Kroati\u00eb. De taal is uitgestorven in de 19e eeuw.\nOnze Vader.\nOnze Vader in verschillende Romaanse talen."}
{"id": "5939", "revid": "231402", "url": "https://nl.wikipedia.org/wiki?curid=5939", "title": "Vermogensmarkt", "text": "De vermogensmarkt is de markt waarop vermogenstitels worden verhandeld in ruil voor geld. Een vermogensmarkt wordt ingedeeld in een geldmarkt en een kapitaalmarkt."}
{"id": "5943", "revid": "907769", "url": "https://nl.wikipedia.org/wiki?curid=5943", "title": "Nicolaas van Myra", "text": "Nicolaas van Myra (Patara, ca. 270 \u2013 Myra, 6 december ca. 335\u2013337) was in het begin van de 4e eeuw bisschop te Myra, de toenmalige hoofdplaats van Lyci\u00eb in het zuidwesten van Klein-Azi\u00eb, een gebied in het zuidwesten van het huidige Turkije en een toenmalige Romeinse provincie in oudere geschriften ook bekend als Lukka. Hij wordt ook wel Sint-Nicolaas, Nicolaas van Bari of Nicolaas van Patara genoemd.\nNicolaas kwam uit een rijke familie van Griekse afkomst. Hij was al tijdens zijn leven een bekendheid en erg geliefd. Om die reden werden zijn botten bewaard in een ter ere van hem gebouwde kerk, iets buiten de stad Myra. In het jaar 550 werd hij heilig verklaard door de Orthodoxe Kerk. De kerk boven zijn graf werd een basiliek, en is in de 6e en de 8e of 9e eeuw gemoderniseerd. In de 11e eeuw werden wandschilderingen aangebracht die gebeurtenissen uit zijn leven afbeelden. Tussen de 6e en de 12e eeuw werd zijn bekendheid verder vergroot dankzij pelgrimstochten naar Myra. In 1087 werden de beenderen van Nicolaas door edelmannen uit Veneti\u00eb meegenomen uit angst dat de islamitische Seltsjoeken ze zouden vernietigen. De beenderen gingen grotendeels naar het Italiaanse Bari. Voor zijn relieken werd een eigen basiliek gebouwd. Al snel kreeg de Nicolaas-verering in Europa een sterke impuls en gingen pelgrims massaal naar Bari.\nNicolaas werd als heilige toegevoegd aan de heiligenkalender van de Rooms-Katholieke Kerk. Na de 11e eeuw werd Sint-Nicolaas de hoofdpersoon in tal van legenden, bijvoorbeeld in de \"Legenda aurea\", een van de meest gelezen en gebruikte boeken uit de late middeleeuwen. In Oost-Europa is Nicolaas van Myra tot op heden een belangrijke heilige, in West-Europa groeide zijn verering met name in de tijd van de Reformatie uit tot een volksfolklore rondom zijn sterfdag. Belangrijke elementen van het Sinterklaasfeest gaan op hem terug.\nLeven.\nDe informatie die over het leven van de heilige Nicolaas beschikbaar is, is hoogstwaarschijnlijk eerst mondeling overgeleverd en in een later stadium op schrift gesteld. Ze komt uit de verschillende levensverhalen. Historisch bewijs over het leven van Nicolaas van Myra bestaat met name uit bronnen na zijn overlijden. De mogelijk oudste bron is de zogenaamde \"Praxis de Stratelatis\", een anoniem Grieks verslag dat ergens tussen de vijfde en zesde eeuw is gedateerd met daarin het verhaal dat Nicolaas drie onschuldige officieren van de executie redt. Uit de 8e eeuw dateert de oudste en eerste \"complete\" levensbeschrijving, een \"vita\" van Micha\u00ebl de Archimandriet. Uit deze bron komt de informatie dat Nicolaas in Patara, niet ver van Myra \u2013 het huidige Demre \u2013 in Klein-Azi\u00eb werd geboren. Volgens de \"Vita Compilata\", een andere belangrijke \"vita\", was hij enig kind van welgestelde, zeer gelovige ouders.\nNicolaas als jonge man.\nHet was al snel duidelijk dat Nicolaas \u2013 vernoemd naar zijn oom, die bisschop was in een naburige gemeente en met wie hij vaak verward wordt \u2013 zijn leven aan de dienst van God zou gaan wijden. \nVolgens de \"Vita per Metaphrasten\" van de heilige Simeon de Logotheet was Nicolaas een goede leerling, ging hij met regelmaat naar de kerk en was hij \u2013 waar nodig \u2013 behulpzaam. Al op negentienjarige leeftijd werd Nicolaas door zijn oom tot priester gewijd en legde hij de kloostergeloften af. Zijn oom sprak de verwachting uit dat Nicolaas zelf \u00f3\u00f3k bisschop zou worden en een leven van verlichting zou leiden. Door zijn strenge discipline inzake de vasten, zijn goede wil en zijn gebeden voor iedereen was hij een voorbeeld voor anderen. Toen zijn oom een reis maakte naar Jeruzalem werd de jonge Nicolaas benoemd tot gevolmachtigde in zijn klooster Nieuw Zion. Volgens de overlevering bestuurde hij het klooster z\u00f3 goed dat het leek alsof de bisschop zelf aanwezig was. Tijdens de christenvervolging onder keizer Diocletianus moet Nicolaas rond het jaar 310 gevangengenomen zijn en gefolterd.\nVolgens dezelfde Simeon de Logotheet heeft de heilige meermaals het Heilige Land bezocht, en vatte hij telkens het plan op om er meerdere weken te verblijven, maar een \"engel des Heeren beval hem om huiswaarts te keren\". Dit betekende dat zijn parochie in gevaar was en hij zijn bovenmenselijke krachten aldaar moest gebruiken. Eens probeerde bij zo'n gelegenheid een zeeman hem te bedriegen, maar Nicolaas verijdelde dat plan, en sprak streng: \"Probeer nu nooit meer iemand te bedriegen. Vaar naar huis, en mijn zegen zal je vergezellen.\" Vandaar staat hij bekend als vergevingsgezind.\nGedurende zijn leven zou Nicolaas vele malen de bevolking tegen demonen hebben beschermd. Een voorbeeld hiervan is de vernietiging van de Artemistempel in Myra. In de \"Vita per Micha\u00eblem\" geeft Nicolaas de opdracht om de tempel ter ere van Artemis te laten afbreken.\nNicolaas als bisschop.\nIn 325 zou hij als bisschop deelgenomen hebben aan het concilie van Nicaea. De voornaamste aanleiding tot het bijeenroepen van het concilie was de onrust ontstaan door de leer verspreid door Arius. Nicolaas, een fervent tegenstander van Arius, zou deze laatste een klap in het gezicht hebben gegeven tijdens het concilie. De legende vertelt vervolgens hoe Nicolaas na deze daad in de gevangenis werd gezet om daar af te koelen. 's Nachts verschijnen Maria en Jezus aan hem en herstellen zijn bisschoppelijke waardigheid. Maria geeft hem zijn pallium terug en Christus overhandigt hem de Bijbel, Gods Woord. Gedurende de verdere duur van het concilie werd er bij grote vraagstukken beslist volgens de mening van Nicolaas. Hoewel de gebeurtenissen van het concilie van Nicea goed gedocumenteerd zijn, wordt er in de concilieverslagen helemaal geen melding gemaakt van dit incident. Historisch is er veel gespeculeerd of Nicolaas nu wel of geen conciliedeelnemer was. Zijn naam wordt niet vermeld op een van de oudste lijsten van de aanwezige bisschoppen. Wel staat zijn naam op een lijst van Theodorus Lector, die opgesteld is rond 515 en enige andere lijsten uit de 7e en 8e eeuw. Theodorus vermeldt ene 'Nikolaos van Myra in Lyci\u00eb'. Er zijn ongeveer twintig deelnemerslijsten bekend; op tien van deze lijsten ontbreekt Nicolaas' naam. Gebleken is echter dat deze lijsten onvolledig zijn. Vaak bevatten ze niet meer dan 200 namen van bisschoppen, terwijl er minstens 300 deelnemers waren.\nZijn dood.\nNicolaas stierf op 6 december tussen 335 en 337 na Christus. op een voor die tijd hoge leeftijd, waarschijnlijk van ouderdom. In 1953 en in 1957 werden de beenderen uit zijn graf in Bari onderzocht. Hij moet ongeveer 1,67 meter lang zijn geweest en aan chronische artritis hebben geleden aan zijn bekken. Op grond van de beenderen en de schedel is op National Geographic een model gemaakt van het gezicht van Nicolaas.\nHij werd buiten de stad Myra begraven, waar een ru\u00efne van de herbouwde basiliek nog steeds te bezichtigen is. Uit beschrijvingen van de 6e eeuw blijkt dat de cultus rond Nicolaas al stevig verankerd was. In 1087 werd het grootste deel van zijn botten overgebracht naar Bari en andere plaatsen.\nBijzondere gebeurtenissen.\nNicolaas werd al snel na zijn dood vereerd, maar er zijn geen geschriften van tijdgenoten overgeleverd. Mogelijk zijn bestaande geschriften verloren gegaan bij de bibliotheekbranden in het voormalige Byzantijnse Rijk of anderszins. In de eerdere geschriften ligt de nadruk op bijzondere gebeurtenissen uit het leven van Nicolaas. Vooral na de 12e eeuw verschijnen er verhalen over zijn goede daden en wonderen.\nDe drie veldheren.\nDe oudste vermelding van Nicolaas is afkomstig van het handschrift uit de 5e eeuw onder de naam \"Praxis de Stratelatis\". Nicolaas nodigt drie Oost-Romeinse legeraanvoerders uit in Myra. Zij zijn getuige hoe de bisschop drie onschuldig ter dood veroordeelde mensen van de executie redt. Terug in Constantinopel worden de veldheren het slachtoffer van een intrige en zelf ter dood veroordeeld. In de kerker bidden ze om de hulp van Nicolaas, die daarop in de droom van de keizer verschijnt en hem voor de gevolgen van de executie van de onschuldigen waarschuwt. De keizer stelt de legeraanvoerders daarop in vrijheid.\nDe arme man en zijn drie dochters.\nDit verhaal komt terug in meerdere beschrijvingen. Het meest uitvoerig stamt het uit de \"vita\" van Micha\u00ebl de Archimandriet. Het gaat over een arme man, die drie dochters had. In die dagen werd van de vader verwacht dat hij de toekomstige echtgenoot iets van waarde aanbood: een bruidsschat. Hoe hoger de bruidsschat, des te groter de kans dat een jonge vrouw een goede echtgenoot zou vinden. Zonder bruidsschat was het waarschijnlijk dat de vrouw nooit zou trouwen. Vanwege de armoede van de man waren zijn dochters gedoemd in de prostitutie te werken. Echter, op drie verschillende gelegenheden viel er een buidel met gouden ducaten in het huis, een volwaardige bruidsschat voor elk van de dochters. De arme man wist in eerste instantie niet waar het geld vandaan kwam, maar hij ging op onderzoek uit. Nadat voor de derde keer het geld door zijn raam werd gegooid, ging hij achter de weldoener aan. Pas toen ontdekte hij dat het Nicolaas was die het geld door het raam gooide. Uit de legende van de geldstukken of de drie goudklompen die door het raam zouden zijn gegooid, is de traditie van het strooigoed te verklaren. Soms zijn de goudklompen weergegeven dan wel ge\u00efnterpreteerd als appels of mandarijnen. Dit verhaal verklaart ook het strooigoed en het zetten van de schoen. Drie zakjes met goud staan symbool voor Sint-Nicolaas. Ook de munten van chocolade die vaak deel uitmaken van het strooigoed gaan op dit verhaal terug.\nLatere legenden en wonderverhalen.\nUit latere tijden zijn de wonderverhalen van Sint-Nicolaas, die inmiddels al in West-Europa een sterke heiligenverering kende, maar die een sterke impuls kreeg nadat de beenderen van Nicolaas in 1087 werden overgebracht naar Bari. Onderstaand volgt een greep uit de vele verhalen.\nDe drie studenten.\nDe volgende legende vindt zijn oorsprong in een 11e-eeuws geschrift van abt Godehard van Hildesheim en is alleen bekend in West-Europa. Drie theologiestudenten vonden onderdak in een herberg. De herbergier vermoordde hen en borg het vlees van de studenten op in een ton met pekel. Enige tijd later bezocht Sint-Nicolaas dezelfde herberg, en droomde 's nachts van de misdaad die de herbergier begaan had. Nicolaas riep de herbergier en bad tot God, waarna de studenten weer tot leven werden gewekt.\nIn Frankrijk is er een soortgelijk verhaal, waarin drie kleine kinderen tijdens hun spel verdwaald raken en worden verleid en gevangen door een slager. Sint-Nicolaas verschijnt, bidt tot God, brengt de kinderen tot leven en geeft ze terug aan hun ouders. Sint-Nicolaas is sinds 1477 de beschermer van Lorraine na een officieel besluit van Ren\u00e9 II, hertog van Lorraine.\nNicolaas als baby.\nAan de kleine Nicolaas werden in latere legenden wonderen toegewezen. Zo kon hij direct na de geboorte rechtop in zijn badje staan, de handen ten hemel geheven, alsof hij God dankte voor het mirakel van zijn geboorte, en wilde hij op de vastendagen \u2013 woensdag en vrijdag \u2013 niet van moeders borst drinken. Deze legende vindt zijn oorsprong in de \"Legenda aurea\".\nDe hongersnood van Myra.\nNicolaas vermenigvuldigde zakken graan die per schip in de haven van Myra kwamen. Hierdoor werd een hongersnood vermeden. Deze legende doet denken aan het verhaal van de wonderbare broodvermenigvuldiging door Jezus.\nHet kind in bad.\nEen moeder was haar kind aan het wassen. Om het water niet snel te laten afkoelen had ze de kuip op de kachel gezet. Toen ze de kerkklok hoorde luiden bedacht ze dat de nieuwe bisschop, Nicolaas, die dag ingehuldigd zou worden en ging ze snel naar de kerk. Daar aangekomen bedacht ze dat ze het kind op het vuur had laten staan en rende in paniek terug. Weer thuis zag ze dat het kind rustig in het badje zat te spelen. Nicolaas had een wonder verricht; het water was niet gaan koken en het kind had zich niet gebrand.\nDe storm.\nDeze legende wordt soms aan Nicolaas van Myra toegedicht, maar komt uit de \"vita\" van Nicolaas van Sion, een geestelijke uit de 6e eeuw. Nicolaas werd aangeroepen door zeelieden wier schip zinkende was. Hij verscheen en bracht de storm tot bedaren. Dit verhaal vertoont overeenkomsten met het bedaren van de storm door Jezus.\nDe zoon van de edelman.\nDe zoon van een edelman was krijgsgevangen gemaakt door een heidense koning. Hij vertelde de koning over Sint-Nicolaas. De koning sprak honend dat Nicolaas de jongen niet kon bevrijden. Hierop verscheen Nicolaas in een glorie van wolken. De jongen werd bevrijd en overgedragen aan zijn vader.\nVerering na zijn dood.\nDat Nicolaas al zeer geliefd was tijdens zijn leven, blijkt alleen al uit het feit dat de naam Nicolaas weinig voorkomt voor de 4e eeuw, terwijl na het leven van Nicolaas van Myra veel ouders aan hun kinderen de naam Nicolaas gaven. Het graf van Nicolaas werd al snel een plaats voor pelgrims. In de 6e eeuw liet keizer Justinianus I er de Sint-Nicolaaskerk bouwen.\nHet graf met de beenderen in Myra.\nNicolaas van Myra zou gestorven zijn op 6 december en begraven in zijn bisschopsstad Myra, nabij het huidige Demre, in het zuidwesten van Turkije. Nicolaas was zo geliefd, dat zijn beenderen zorgvuldig werden bewaard. Er werd in Myra zelfs een kerk om zijn graf gebouwd.\nHet duurde nog enige tijd, tot de 6e eeuw, v\u00f3\u00f3r hij heilig werd verklaard en werd vereerd in het Byzantijnse Rijk. In een van de weinige overgebleven verhalen over Nicolaas circuleerde een verhaal over het redden van drie van hoogverraad beschuldigde generaals onder keizer Constantijn. De verering ging voort in de Grieks-Orthodoxe Kerk en was bijzonder verspreid in Rusland. Na de heiligverklaring werd in Constantinopel de eerste kerk buiten Myra naar Sint-Nicolaas genoemd. De kerk in Myra werd in de 8e eeuw een basiliek.\nDe faam van de heilige begon zich gaandeweg ook in West-Europa meer en meer te manifesteren. Reeds in de 7e eeuw was de verering van Nicolaas uit Klein-Azi\u00eb over Griekenland in Rome terechtgekomen. Het huwelijk van de Byzantijnse prinses Theophanu met keizer Otto II zorgde in de 10e en 11e eeuw voor een verdere verspreiding naar het noorden.\nOverbrenging van de beenderen naar Bari.\nNa de slag bij Manzikert in 1071 viel Myra in handen van de islamitische Seltsjoeken en begonnen de Grieken in de hiel van Itali\u00eb zich zorgen te maken over de relieken van de populaire heilige. In 1087 landde een groep kooplieden in Myra om de beenderen al dan niet te ontvreemden en over te brengen naar Bari. Hun terugkomst op 9 mei werd het feest van de translatie. Twee jaar later kon paus Urbanus II een speciaal gebouwde kerk inwijden, de Basiliek van Sint-Nicolaas. Mede doordat Bari geliefd was bij veel pelgrims op doortocht en een belangrijke startplaats was voor de kruistochten, breidde de verering van Sint-Nicolaas zich hierna snel uit naar andere delen van Europa, zoals Spanje, Frankrijk en vervolgens Engeland, het gebied rond de Alpen, Tsjechi\u00eb, het Heilige Roomse Rijk en de Nederlanden. Tegen 1200 was de verering van de heilige Nicolaas in Europa heel alomtegenwoordig geworden. In West-Europa kreeg deze verering hierna steeds meer een volks karakter, terwijl zij in Oost-Europa voor alles kerkelijk en sacraal bleef.\nIn de middeleeuwen ontstonden Sint-Nicolaasbroederschappen, waarvan de leden de naamdag van hun beschermheiligen vierden.\nMet de hervorming van de katholieke feestkalender door het Tweede Vaticaans Concilie van 1969 werd de liturgie van de heilige Nicolaas gedegradeerd van een verplichte feestdag tot een vrijwillig te vieren gedachtenis.\nControverse.\nIn 1997 vroeg Turkije aan Itali\u00eb om teruggave van de relieken, maar dat verzoek werd afgewezen. De Engelstalige versie van de krant \"H\u00fcrriyet\" meldde op 29 december 2009 dat Turkije Itali\u00eb opnieuw ging vragen om teruggave van de beenderen van Nicolaas van Myra. De Turkse minister van Cultuur Ertu\u011frul G\u00fcnay kondigde aan dat de vraag om teruggave een onderdeel van een offensief is om Turks erfgoed terug te krijgen. Als argument hiervoor werd door de Turkse archeoloog-professor Nevzat \u00c7evik genoemd dat Nicolaas nooit zou hebben verklaard dat hij in Itali\u00eb begraven wilde worden. Hij leefde en stierf in wat nu Turkije is en zou daarom aldaar moeten rusten.\nNaamdag.\nDe vermoedelijke sterfdag 6 december is Sint-Nicolaasdag, de naamdag van de heilige, geworden. Vroeger werd ook 9 mei, de dag van de translatie, gevierd.\nBeschermheilige.\nSint-Nicolaas is de beschermheilige van schippers, scheepsbouwers, vissers, gevangenen, onschuldig veroordeelden, advocaten, deurwaarders, bankiers, dokwerkers, graanhandelaars, kuipers, wijnhandelaars, schilders, parfumeurs, apothekers, bakkers, clerici, vrijers, maagden, kinderen, prostituees en kooplieden. Veel havensteden hebben Sint-Nicolaas als beschermheilige:\nSint-Nicolaas wordt in de oosters-orthodoxe kerken zeer vereerd en zijn beeltenis is op veel iconen te vinden. Hij is een van de beschermheiligen van het belangrijkste orthodoxe land, Rusland. Dit patronage ontstond op de Krim met de doop van Vladimir I. Hij huwde een prinses van het Byzantijnse hof, die de verering van Nicolaas meebracht. Na de Russische Revolutie werden meerdere ridderorden ingesteld met Nicolaas als bescherm- en naamheilige. Zie: de Orde van Sint-Nicolaas de Wonderdoener.\nKerken en steden.\nIn de loop van de eeuwen zijn er over de hele wereld veel kerken genoemd naar Sint-Nicolaas, ook wel de Sint-Niklaaskerk genoemd. Naast honderden kerken zijn er tientallen kathedralen en basilieken genoemd naar Nicolaas van Myra. In de kerken staan vaak beelden en schilderingen met taferelen van Nicolaas. In Vlaanderen is de stad Sint-Niklaas genoemd naar Nicolaas van Myra.\nWapen.\nAls beschermheilige siert Sint-Nicolaas vele wapens van steden en kerken. Hij kent als attributen drie gouden bollen. Die verwijzen naar de legende waarin wordt verteld hoe hij drie zussen uit de armoede en schaamte heeft gered door heimelijk drie zakken met goud in hun huis te gooien.\nAfbeeldingen.\nIn Oost-Europa wordt Nicolaas afgebeeld als een rijzige gestalte, met breed voorhoofd, ingevallen gezicht, een krullende baard en een blos op de wangen. Hij draagt een misgewaad, sakkos en omoforion met drie zwarte kruizen. In West-Europa wordt hij voorgesteld als oude man met staf, mijter, en rode mantel. Hij draagt ter herkenning vaak drie gouden ballen, appels of zakjes. Ook wordt hij wel afgebeeld met drie kinderen in een tobbe."}
{"id": "5944", "revid": "428201", "url": "https://nl.wikipedia.org/wiki?curid=5944", "title": "Kim Philby", "text": "Harold Adrian Russell Philby (Ambala, 1 januari 1912 \u2013 Moskou, 11 mei 1988) infiltreerde als mol van de Sovjet-Unie in de geheime dienst van het Verenigd Koninkrijk. Zijn roepnaam Kim komt uit de gelijknamige roman van Rudyard Kipling.\nLevensloop.\nRekrutering.\nIn de jaren dertig, tijdens zijn studie aan de universiteit van Cambridge, raakte Philby als Engelsman en lid van de \"upper class\" ervan overtuigd dat alleen de Sovjet-Unie bereid leek het fascisme daadwerkelijk te bestrijden en dictators als Franco de voet dwars te zetten; het marxisme scheen voor hem de oplossing voor alle wereldproblemen te zijn. Op de universiteit van Cambridge waren vier tijdgenoten dezelfde mening toegedaan: Donald Maclean, Guy Burgess, Anthony Blunt en John Cairncross. Samen met Philby zouden ze de geschiedenis ingaan als de Cambridge Five.\nPhilby werd gerekruteerd door de Russische geheime dienst KGB en bracht het, geholpen door zijn charme en scherpe intelligentie, tot hoofd van de Britse contraspionage. Mogelijk vonden honderden westerse geheim agenten hierdoor de dood. Volgens een complottheorie zou Philby een aandeel hebben gehad in de dood van de Poolse oorlogsleider W\u0142adys\u0142aw Sikorski toen hij tijdens de Tweede Wereldoorlog hoofd van de Britse geheime dienst in Spanje en Gibraltar was.\nVanaf september 1941 werkte Philby voor Sectie V van MI6, verantwoordelijk voor offensieve contraspionage.\nPhilby, werkzaam bij een afdeling van Buitenlandse Zaken, kreeg de Orde van het Britse Rijk in 1946.\nOntmaskering.\nToen Philby op de Britse ambassade in Washington D.C. werkte, ontdekte hij dat de Britse en Amerikaanse geheime diensten \u2013 aan de hand van het materiaal uit Project Venona \u2013 zochten naar een mol met de codenaam \"Homer\" die had gewerkt op de ambassade. Hij ontdekte ook dat Maclean op de lijst van verdachten stond. In eerste instantie richtte het onderzoek zich vooral op het lagere personeel; vooral de Britten konden zich niet voorstellen dat een diplomaat \"king and country\" zou verraden. Toen het net zich uiteindelijk toch rond Maclean begon te sluiten, liet Philby Burgess (die ook op de ambassade werkte en bij Philby in huis woonde) Maclean waarschuwen op het moment dat Burgess werd teruggeroepen naar Engeland vanwege \"slecht gedrag\".\nIn de vroege zomer van 1951 haalden Burgess en Maclean wereldwijd de voorpagina's toen zij verdwenen; hoewel Burgess niet verdacht werd, verdween ook hij. Er zijn aanwijzingen dat Burgess dacht Maclean alleen te begeleiden (omdat deze op de rand van een zenuwinzinking stond) en verwachtte terug te keren naar Engeland, maar eenmaal in Moskou werd tegengehouden door de KGB. Hoewel werd vermoed dat ze naar de Sovjet-Unie waren gevlucht, werd dat pas bevestigd toen ze in 1956 in Moskou een persconferentie gaven.\nHet was duidelijk dat iemand hen gewaarschuwd had en Philby was hiervoor de belangrijkste verdachte, mede door zijn nauwe contacten met Burgess. Hoewel het onderzoek naar de rol van Philby diverse verdachte zaken opleverde, werd niets ontdekt waarvoor hij vervolgd zou kunnen worden. Toch werd hij gedwongen zijn taken binnen MI6 neer te leggen. Dit be\u00ebindigde de carri\u00e8re van Philby in de inlichtingendiensten, terwijl voorheen werd gespeculeerd dat hij het wellicht zou kunnen schoppen tot hoofd van MI6.\nIn 1955 werd hij in de media genoemd als belangrijkste verdachte om de \"derde man\" te zijn en werden hierover vragen gesteld in het Lagerhuis. Tijdens een persconferentie ontkende Philby de beschuldigingen. Philby werd officieel van alle blaam gezuiverd door Harold Macmillan, de toenmalige minister van Buitenlandse Zaken. Later bleek dat dit een fout was door onjuiste informatie en de ineffici\u00ebntie van de Britse geheime diensten.\nEind jaren 1950 ging Philby werken als journalist voor \"The Economist\" in het Midden-Oosten. In 1961 verschafte overloper Anatoliy Golitsyn informatie inzake de mol naar wie de geheime diensten nog altijd zochten die in de richting van Philby wees. In 1963 werd Nicholas Elliott, een officier van MI5 en vriend van Philby in de tijd dat die nog bij MI6 werkte, naar Beiroet gestuurd om Philby te ondervragen. Uiteindelijk bekende Philby aan Elliott dat hij werkte voor de Sovjet-Unie. Kort daarna liep Philby over naar de Sovjet-Unie, kennelijk uit angst in Libanon ontvoerd te worden en in Engeland te moeten terechtstaan.\nIn Rusland.\nIn 1967 schreef hij in Moskou zijn autobiografie \"My silent war\". Publicatie ervan werd in eerste instantie tegengehouden door de Sovjet-autoriteiten, maar nadat in oktober 1967 krantenartikelen in de \"Sunday Times\" en \"Observer\" waren verschenen over Philby werd zijn boek begin 1968 alsnog gepubliceerd. \nKim Philby overleed, door vriend en vijand bewonderd, in 1988 in Moskou op zesenzeventigjarige leeftijd. Spijt van zijn dubbelrol had hij geen moment. \"Sinds mijn studietijd beschouwde ik de Sovjet-Unie als mijn echte vaderland\", bekende de \"spion van de eeuw\" in zijn autobiografie.\nDe bedrieger bedrogen?\nIn Philby's autobiografie \"My silent war\" kunnen diverse aperte onjuistheden worden aangewezen. Deze zijn in de jaren daarna overgenomen door journalisten of anderen die over Philby of de \"Cambridge Five\" hebben geschreven. In een diepgaande reconstructie van de periode 1949 - 1951 ontkracht S.J. Hamrick in zijn boek \"Deceiving the Deceivers\" een groot aantal van deze mythes die in de loop der jaren zijn ontstaan. Aan de hand van de midden jaren 1990 vrijgegeven Venona-telegrammen toont hij aan dat jaren eerder dan tot nu toe werd aangenomen bekend was dat Philby, Maclean en Burgess Sovjet-spionnen waren. Bovendien formuleert hij een (onderbouwde, maar speculatieve) theorie waarin met name Philby werd gebruikt door de Britten om desinformatie over de nucleaire kracht van de Verenigde Staten en het Verenigd Koninkrijk bij de Sovjet-Unie te krijgen."}
{"id": "5945", "revid": "1012536", "url": "https://nl.wikipedia.org/wiki?curid=5945", "title": "Spion", "text": "Een spion of geheim agent is iemand die op heimelijke en soms illegale (clandestiene) wijze inlichtingen vergaart. Spionnen kunnen werken voor een overheid, maar ook voor bedrijven. De term spion wordt vooral in de dagelijkse populaire taal gebruikt. Inlichtingen die via dergelijke menselijke bronnen verkregen worden, heet \"Human Intelligence\" (HUMINT).\nTerminologie.\nBinnen de inlichtingenwereld wordt het begrip 'spion' als zodanig niet gebruikt, maar spreekt men van \"inlichtingenofficier\" en \"agent\". De inlichtingenofficier is degene die in dienst is van een geheime dienst. De agent is een buitenstaander die doorgaans niet op de loonlijst staat, maar soms wel een (financi\u00eble) tegenprestatie voor geleverde informatie ontvangt of op een of andere manier gedwongen wordt. Daarnaast is er nog de \"informant\" die zonder tegenprestatie en uit eigen beweging inlichtingen levert aan de officier of de agent. Een \"infiltrant\" is iemand die tot een organisatie toetreedt, bijvoorbeeld als lid of als werknemer, met het doel vanuit deze positie de hand te kunnen leggen op vertrouwelijke gegevens en die door te kunnen spelen. Opereert de agent in het buitenland, maar zonder diplomatieke status, dan spreekt men over een \"buitenlandse agent\".\nEen dubbelspion is een agent die aan beide kanten inlichtingenofficieren van informatie voorziet, terwijl een mol een agent is die moedwillig in een vijandige inlichtingenorganisatie infiltreert. Kim Philby was een mol, hijzelf zei hierover:\nWerkwijze.\nHoewel inlichtingendiensten op verschillende manieren informatie kunnen bemachtigen (satellietbeelden, computerspionage, statistische gegevens, onderzoeken van derden) spreekt infiltratie het meest tot de verbeelding. Wanneer een spion infiltreert treedt hij tot een organisatie toe onder een dekmantel, met als uiteindelijk doel toegang te krijgen tot vertrouwelijke informatie om deze door te spelen. Het is bij infiltratie echter vaak onzeker of de spion daadwerkelijk toegang tot waardevolle informatie krijgt, en het kan lang duren voor het zover is omdat de spion eerst voldoende moet opklimmen in de organisatie.\nDoor moderne biometrische identificatiemethodes en het toenemend aantal beveiligingscamera's wordt de traditionele inzet van spionnen steeds lastiger. De Isra\u00eblische inlichtingendienst Mossad zet daarom steeds vaker (onwetende) lokale agenten in, zodat de eigen medewerkers buiten beeld blijven.\nBekende spionnen.\nBekende spionnen zijn onder anderen:\nAls de Cambridge Five bekend geworden zijn de Britse spionnen Anthony Blunt, Guy Burgess, John Cairncross, Donald Maclean en Kim Philby, die tijdens de Tweede Wereldoorlog en de jaren vijftig voor de Sovjet-Unie spioneerden.\nFictieve spionnen.\nIn literatuur geldt het werk \"The Spy\" van James Fenimore Cooper uit 1821 als de introductie. Ook Charles Dickens weeft een plot rond spionage in zijn \"A Tale of Two Cities\". Meer modern gelden vooral de werken van Graham Greene als waarheidsgetrouw. Het meer tot de verbeelding sprekende personage James Bond, geschreven door het voormalig lid van de Engelse militaire geheime dienst Ian Fleming, romantiseerde het publieke beeld van de spion.\nAndere fictieve spionnen:"}
{"id": "5946", "revid": "19424", "url": "https://nl.wikipedia.org/wiki?curid=5946", "title": "Gary Powers", "text": "Francis Gary Powers (Jenkins, 17 augustus 1929 \u2013 Los Angeles, 1 augustus 1977) was een Amerikaanse piloot die van 1956 tot 1960 in dienst was bij de Amerikaanse luchtmacht, en daarna in opdracht van de CIA boven het grondgebied van de Sovjet-Unie vloog om militaire objecten te fotograferen. Nadat hij vanaf een Amerikaanse luchtmachtbasis te Peshawar in het toenmalige West-Pakistan opgestegen was met zijn U-2-spionagevliegtuig, werd hij op 1 mei 1960 neergehaald met een S-75 Dvina luchtdoelraket. Hij kon zich met zijn parachute redden en werd gevangengenomen. \nNadat het tot de CIA was doorgedrongen wat er gebeurd was, werd de NASA gedwongen een persconferentie te geven waarbij verklaard werd dat er een U-2 tijdens een vlucht voor de NASA om weerkundige informatie te verzamelen, in de problemen was gekomen, omdat de zuurstoftoevoer van de piloot problemen veroorzaakte. Tijdens de persconferentie werd een U-2 getoond die speciaal voor dit doel in de kleuren van de NASA was gespoten. De Amerikanen gingen er daarbij van uit dat het niet mogelijk was een crash vanaf die hoogte te overleven.\nDe Russisch-Amerikaanse relatie werd uitermate slecht toen partijleider Chroesjtsjov verontschuldigingen eiste van president Eisenhower op een topontmoeting van de Grote Vier in Parijs voor de vluchten van de spionagevliegtuigen over de Sovjet-Unie. Eisenhower ontkende dat zulke vluchten plaatsvonden, waarop Chroesjtsjov de gevangen piloot uit de hoge hoed toverde.\nPowers werd veroordeeld tot drie jaar gevangenis en zeven jaar werkkamp, maar na 21 maanden gevangenschap werd hij op de Glienicker Br\u00fccke tussen Berlijn en Potsdam uitgewisseld voor de Russische spion Vilyam Genrikhovich Fisher, beter bekend onder zijn alias Rudolf Abel.\nEenmaal terug in Amerika moest hij verantwoording afleggen: hem werd onder meer kwalijk genomen dat hij geen zelfmoord had gepleegd en waarom had hij zijn toestel, volgestouwd met geheime spionageapparatuur, niet vernietigd? De CIA, die vreesde dat hij was gehersenspoeld, gaf hem ontslag. \"Men beschouwde mij als een soort verrader omdat ik in leven was gebleven\", schreef hij in zijn boek over de affaire. \"Ik had zelfmoord kunnen plegen met de speciale gifnaald die ze me hadden meegegeven. Maar ik hield zoveel van het leven\".\nOmdat het een spionagevliegtuig betrof, werd hem later vaak gevraagd hoe hoog hij vloog. Waarop hij altijd antwoordde: 'Niet hoog genoeg'.\nNa zijn vrijlating werkte Powers tot 1970 als testpiloot voor Lockheed.\nOp 1 augustus 1977 kwam de piloot op zijn zevenenveertigste om het leven toen de helikopter neerstortte waarmee hij voor een plaatselijk televisiestation in Los Angeles de verkeerssituatie in ogenschouw nam.\nTrivia.\nIn de film Bridge of Spies (2015) van Steven Spielberg is het verhaal van de spionagemissie van Gary Powers en zijn uitwisseling met Rudolf Abel te zien."}
{"id": "5950", "revid": "871025", "url": "https://nl.wikipedia.org/wiki?curid=5950", "title": "Honte", "text": "De Honte (ook wel Heidezee genoemd) was de naam van een deel van het Schelde-estuarium, specifiek het deel van de Westerschelde ten oosten van Terneuzen, voor het de belangrijkste afvoertak van de Schelde werd. De Honte is rond het begin van de jaartelling ontstaan als een veenriviertje, een zijrivier van de Schelde. In de vijftiende eeuw brak de zeearm die later de Westerschelde zou worden vanuit de Wielingen in het westen door naar het oosten tot aan de Honte en werd de naam 'Honte' gebruikt voor de gehele zeearm. Vanaf de zeventiende eeuw gebeurde de afvoer van de Schelde voornamelijk via de Honte en ging men de naam Westerschelde gebruiken.\nGeschiedenis.\nRomeinse tijd.\nAanvankelijk mondde de Schelde veel noordelijker in zee uit - ongeveer bij de huidige Nieuwe Waterweg - via de Eendracht. In de Romeinse tijd was de Honte een smal veenriviertje met bron ter hoogte van het huidige Perkpolder dat oostwaarts naar de Schelde afwaterde. Het gebied van de huidige Westerschelde kende toen twee afwateringen, \u00e9\u00e9n naar het westen en \u00e9\u00e9n via de Honte naar de Schelde in het oosten. De grens tussen beide waterhuishoudkundige gebieden lag ter hoogte van het Ellewoutsdijk, Stuivezand en Terneuzen.\nHet hele westelijke gedeelte van Zeeuws-Vlaanderen was in die tijd zeer gevoelig voor overstromingen, wat waarschijnlijk te maken heeft met de oude locatie van de monding van de Vlaamse Vallei, voor de doorbraak via Hoboken. De afwatering van West-Zeeuws-Vlaanderen gebeurt in die tijd via veenriviertjes die het water verzamelen achter de strandwal en via een laagte in de strandwal afwateren naar de Noordzee. De Wielingen, de huidige trechtervormige watergang tussen Walcheren en Zeeuws-Vlaanderen bestond nog niet. In de Romeinse tijd zijn de rivieren ten westen en ten oosten van Terneuzen allebei zoetwatergebied.\nMiddeleeuwen.\nPost-Romeinse transgressie.\nVanaf de vierde eeuw begint het zeeniveau terug te stijgen en wordt de strandwal doorbroken. Het geulenstelsel ten westen van Terneuzen komt onder de invloed van de getijwerking en het gebied wordt onbewoonbaar. Tot in Ossenisse is er invloed van incidentele hoge vloeden te merken. Na 600 trekt het water zich weer terug (relatieve zeespiegeldaling) en keert de bewoning en landbouw terug in het gebied. De latere Braakman is in die tijd al een natuurlijke grens tussen West- en Oost-Zeeuws-Vlaanderen. De Sincfal, het huidige Zwin, bestaat ook reeds en zorgt voor een deel van de afwatering doorheen de duinenrij.\nPost-Karolingische transgressie.\nVanaf de elfde eeuw stijgt de zeespiegel weer. De grootste effecten doen zich voor bij de huidige monding van de Oosterschelde. Delen van de strandwal worden weggeslagen en er ontstaan zeearmen die steeds oostelijker invloed krijgen. Uiteindelijk bereikt de zeearm de afwatering van de Schelde en neemt deze \"Oosterschelde\" steeds meer van de Scheldeafvoer over van de Eendracht. Deze laatste wordt minder belangrijk en gaat voor een deel verzanden. Ook via het Veerse Gat breidt de invloed van de zee zich steeds meer uit naar het zuidoosten en er ontstaat in de twaalfde eeuw kortstondig een verbinding met de Honte die de Zwaakse Weel wordt genoemd. De Honte mondde waarschijnlijk uit in het verdwenen dorpje 'Hontemude' tussen de huidige gemeenten Bath en Ossendrecht. Ergens in de elfde of twaalfde eeuw ontstaat er een verbinding tussen de Wielingen en het achterliggende gebied ten westen van Terneuzen.\nRegressie.\nIn de dertiende en veertiende eeuw trekt de zee zich nog een laatste keer terug. Het westelijke deel van de huidige Westerschelde blijft in verbinding staan met de Wielingen ten zuiden van Vlissingen maar het gebied wordt wel terug zoeter. De verbinding met de Wielingen is niet heel breed of diep en ten noorden van Terneuzen bevindt zich nog steeds de waterscheiding tussen afwatering via de Honte en via de Wielingen. In de dertiende en vooral de veertiende eeuw wordt er veel aan landaanwinning gedaan. Ook wordt er veel veen ontgonnen waardoor de bodem significant verlaagd wordt en de risico's op overstroming toenemen.\nLaat-middeleeuwse transgressie.\nDe Sint-Maartensvloed (1375) geeft de start voor de grootschalige verbreding van de monding. De Braakman ontstaat; de stad IJzendijke overstroomt en Biervliet wordt voor eeuwen een eiland. Ten noorden van de Braakman, ten westen van Terneuzen, ontstaat een binnenwater met woelig water, de Dollaert. Beperkte scheepvaart tussen de Dollaert en de Honte is mogelijk maar de internationale scheepvaart naar Antwerpen dient nog gebruik te maken van de Oosterschelde. Tijdens de Sint-Elisabethsvloed (1404) verdwijnt het eiland Wulpen waardoor er meer water in de Dollaert kan opgestuwd worden. Dit geeft de aanzet voor de verbreding en de verdieping van de verbinding tussen de Dollaert en de Honte. Uit een schriftelijke bron uit 1318 blijkt dat wat nu Oosterschelde heet toen al de \"oude Schelde\" werd genoemd. De stroomrichting van de Honte wordt omgekeerd maar het blijft aanvankelijk wel een zoetwater getijrivier. In 1433 wordt er tol geheven op de Honte ter hoogte van Rilland en gebeurt de internationale handel voornamelijk over de Honte of de \"nieuwe Schelde\". Tegen 1600 is de stroomomkering definitief en spreekt men van de Westerschelde, wat vastgelegd wordt in het Verdrag van Munster in 1648. De naam Honte wordt gebruikt als synoniem voor de Westerschelde en dus de gehele zeearm.\nDoor het stijgende zeeniveau wordt ook de invloed van de Braakman steeds groter en groter en reikt op het einde van de achttiende eeuw, zoals zichtbaar op de Ferrariskaarten tot in Axel. In de zestiende eeuw verdween het oorspronkelijke Biervliet in de golven van de Braakman.\nAan het eind van de zestiende en het begin van de zeventiende eeuw staat een groot deel van Zeeuw-Vlaanderen onder water door inundatie door de Spanjaarden. Hierdoor vergroot het bergingsvolume van de Westerschelde en versterkt de verdieping van het estuarium extra. De verbinding tussen Ooster- en Westerschelde verzandde steeds meer, en in 1867 werd de Kreekrak definitief afgedamd door de aanleg van de Kreekrakdam ten behoeve van de Zeeuwse Lijn. Vanaf dat moment is Zuid-Beveland geen eiland meer maar een schiereiland.\nEtymologie.\nSch\u00f6nfeld geeft als meest waarschijnlijke verklaring 'de jagende, voortsnellende' (vgl. Angelsaksisch huntjan, N-Eng.: 'to hunt' 'jagen'). Een oudere verklaring grijpt terug op Keltische oorsprong en leidt Honte af van het woord 'onno', dat poel, moerasven of moerasrivier betekende."}
{"id": "5953", "revid": "1012536", "url": "https://nl.wikipedia.org/wiki?curid=5953", "title": "Sinterklaas", "text": "Sinterklaas (ook Sint-Nicolaas, Sint of de Goedheiligman) is de hoofdpersoon van het eeuwenoude sinterklaasfeest. De dag 6 december gaat door als zijn verjaardag. Het feest houdt in dat Sinterklaas cadeaus geeft aan ieder kind dat het afgelopen jaar braaf is geweest. Het wordt jaarlijks gevierd op 5 december (pakjesavond) in Nederland en in enkele voormalige Nederlandse koloni\u00ebn en op 6 december in Belgi\u00eb.\nDe figuur van Sinterklaas is gebaseerd op de Griekse bisschop Nicolaas van Myra, die aan het eind van de derde en het begin van de vierde eeuw na Christus in Lyci\u00eb in Klein-Azi\u00eb leefde en bekendstond om zijn goede daden. Hij werd in 550 door de Grieks-Katholieke kerk heilig verklaard. In een van de legenden wordt verhaald hoe hij gouden ballen bij een arme familie naar binnen wierp. Volgens de overlevering is 6 december de overlijdensdatum van bisschop Nicolaas van Myra, zijn geboortedag is onbekend.\nSinterklaas wordt voorgesteld als een statige oude man met een lange witte baard en lange haren, rode mijter en mantel. Hij rijdt op de daken van huizen op een schimmel (paard van Sinterklaas), en heeft als helpers (Zwarte) Piet(en).\nOorsprong en geschiedenis.\nDe moderne vorm van het Nederlandse sinterklaasfeest met aankomst per stoomboot en als hulp zwarte Piet, komt waarschijnlijk voort uit het prentenboekje \"Sint Nikolaas en zijn knecht\" (1850). De onderwijzer en volksdichter Jan Schenkman (1806-1863) beschrijft daarin belangrijke elementen van de traditie in tekst op rijm en met gekleurde tekeningen van taferelen. Het feest zelf heeft een veel oudere oorsprong. De verering van Sint-Nicolaas is al begonnen bij zijn overlijden. Er zijn honderden kerken, kathedralen en basilieken genoemd naar Sint-Nicolaas. In veel landen in Europa wordt Sint-Nicolaasdag gevierd, maar de invulling van de folklore varieert per land en streek. Het sinterklaasfeest wordt tegenwoordig op brede schaal gevierd. Toch was dit niet altijd vanzelfsprekend. Sinterklaas was nog in 1967 niet altijd welkom op behoudend protestants-christelijke basisscholen, vanwege de katholieke oorsprong van het feest.\nNicolaas van Myra.\nNicolaas van Myra werd geboren in Patara te Lyci\u00eb dat in Antalya, hedendaags Turkije ligt, maar in het jaar 280 bij het Romeinse Rijk hoorde. Later werd hij bisschop van Myra, de hoofdplaats van Lyci\u00eb. Hij stierf op 6 december 342. Al snel na zijn dood werd de Sint-Nicolaaskerk waar hij begraven was een bedevaartsoord. In 550 werd hij door de Grieks-Katholieke kerk heilig verklaard. Eeuwen later, na de inval van de moslims in het gebied, werden de stoffelijke resten van de heilige in 1087 weggehaald en naar Bari gebracht, uit angst voor vernietiging door de Seltsjoeken. Toen begon de verering van Sint-Nicolaas ook in West-Europa grote vormen aan te nemen.\nAls heilige in het oosters christendom werd Nicolaas aanvankelijk alleen in het oosten van Europa ge\u00eberd, in het bijzonder in Griekenland en Rusland. Omdat Nicolaas de schutspatroon van de zeevaarders was, kreeg hij in de tiende eeuw ook in de West-Europese kustnaties een grote aanhang. In de 13e eeuw werd zijn naamdag vastgesteld op 6 december. Dit versterkte de Nicolaasverering over heel Europa.\nEr zijn weinig verhalen bekend over Sint Nicolaas. Na zijn dood ontstonden de wonderverhalen. Het bekendste verhaal gaat over een arme man met drie dochters die dankzij giften van Sint-Nicolaas kunnen trouwen en daarom niet vervallen tot prostitutie. Hij gooide de giften door het open raam. Hier komen mogelijk het strooigoed en de chocolademunten vandaan. In latere legenden wordt geschreven dat het \"strooigoed\" in schoenen terecht moet zijn gekomen.\nVerschillende legendes van ruim achthonderd jaar na zijn dood staan ten grondslag aan Sint-Nicolaas als beschermheilige van kinderen. Zo is er een legende over drie kinderen die door een herbergier worden gedood en in een pekelvat gestopt, waarna Sint-Nicolaas de slachtoffers weer tot leven wekt en de herbergier en diens vrouw vergeving schenkt wanneer ze berouw tonen. Er is daarnaast ook een legende over een kind dat door Sint-Nicolaas wordt behoed voor verbranding in een bad.\nViering in de middeleeuwen.\nIn de middeleeuwen werd op Duitse en Noord-Franse kloosterscholen het Sint-Nicolaasfeest gevierd. Tijdens een mirakelspel 'verscheen' de heilige voor de kinderen, en hij beloonde de ijverige leerlingen en vermaande de luie. De Sint-Nicolaasviering liep van ca. 1300 tot ca. 1600 samen met het kinderbisschopsspel. Op 6 december werd in die tijd een kinderbisschop met aanhang gekozen. Zij werden tot 28 december (Onnozele Kinderen) van voedsel en geschenken voorzien. Andere kinderen kregen geld en een vrije dag om op 6 december feest te kunnen vieren. De waarschijnlijk oudste vermelding daarover komt uit Dordrecht en dateert van 1360: \"op St. her Nyclaes dach I L. gr. aen die schoelers voer het oerlof\". In 1363 gaf de heer van Gouda, Jan van Blois, te Dordrecht \"den scoelnaers tot hoere hoechtijt van St. Nyclaes en horen bisscop 5 L. 4 S.\" In 1403 is er sprake van het uitdelen van \"honic, claescoeck en taert aen die kynders, op hunne patroen St. Nyclaes\". In de Utrechtse Nicolaaskerk werd vanaf 1427 geld in kinderschoenen gedaan. Kinderen gingen in die tijd verkleed in een optocht door de straten en kregen bisschopsgeld van voorbijgangers. Soortgelijke tradities komen vandaag nog voor in andere landen, zoals het Chlausjagen in Zwitserland.\nGermaanse mythologie.\nIn de negentiende eeuw was er een sterke overtuiging dat het sinterklaasfeest overeenkomsten vertoonde met voorchristelijke aspecten uit de Odin-cultus. Sommige elementen uit het sinterklaasverhaal werden gelinkt aan de Germaanse mythologie. De rit van de goedheiligman over de daken zou aan de god Odin herinneren, die op zijn paard Sleipnir langs de hemel reed. De Germanen-theorie werd in de twintigste eeuw verlaten wegens gebrek aan wetenschappelijke onderbouwing.\nKerken en Sint-Nicolaas.\nNicolaas, beschermheilige van kinderen, armen, zeelieden, slagers en kooplieden, werd vooral in havensteden zoals Antwerpen en Amsterdam de patroonheilige van kerken.\nSint-Nicolaas is patroonheilige van diverse Nederlandse plaatsen, waaronder Kampen, Valkenswaard, Edam en Amsterdam.\nIn Amsterdam staat de Nicolaasbasiliek, tegenover het Centraal Station.\nIn heel Nederland zijn ruim zeventig kerken aan Sint-Nicolaas gewijd; een derde daarvan staat in Friesland.\nSinterklaasmarkten en functie als huwelijksmakelaar.\nIn de late middeleeuwen ontstonden de Sint-Nicolaasmarkten. Na het kerkbezoek kocht men op de markt de geschenken voor het Sint-Nicolaasfeest. De speculaasvrijer was een karakteristiek geschenk. Het was een speculaaspop in de vorm van een man, die door een jongen werd geschonken aan een meisje. Als zij de klaaskoek aannam, was dat een goed teken voor een relatie. Deze gewoonte gaat mogelijk terug op de functie van Sint-Nicolaas als \"hijlickmaker\" (huwelijksmakelaar), in de legende waarin hij drie meisjes hun bruidsschat geeft. Tot het begin van de 20e eeuw bestond in Nederland de gewoonte om elkaar rond de sinterklaastijd liefdeskaarten te sturen, waarin werd toegespeeld op een mogelijk huwelijk.\nProtestantse bezwaren.\nHet sinterklaasfeest stuitte in Nederland na de Reformatie op protestantse bezwaren tegen de katholieke heiligenverering. Protestantse predikanten probeerden het feest af te schaffen, omdat zij het als een katholiek bijgeloof veroordeelden. Rond 1600 werd het bijvoorbeeld in Delft verboden om deze feestdag te vieren en vaardigden sommige steden een verbod af op het zetten van een schoen of het openbaar verkopen van sinterklaaslekkernijen. Ook de kerkhervormer Maarten Luther verzette zich tegen het sinterklaasfeest. Hij vond dat het geven van geschenken meer paste bij het kerstfeest.\nOnder invloed van deze weerstand veranderde het sinterklaasfeest in Nederland van een religieus feest naar een volksfeest. In Belgi\u00eb bleef het religieuze karakter langer behouden. De traditie was echter zo populair dat deze nooit helemaal uitdoofde, zelfs niet bij het meest behoudende protestantse volksdeel. Een boze predikant schreef in een boekje tegen dit onchristelijk gedoe, dat een vader op het dak klom om met een hoefijzer een afdruk op het besneeuwde dak te maken, zodat zijn kinderen zouden geloven dat Sinterklaas er werkelijk geweest was. Het feest verdween weliswaar voor een deel uit de straat, maar in huiselijke kring bleef het bestaan. Nog in 1895 sprak de burgemeester van Sluis zich uit tegen de viering op openbare scholen, maar in de 20e eeuw kreeg het feest steeds meer de wind in de zeilen.\nEen gelijkaardige evolutie deed zich voor in de grensstreek tussen Duitsland en Frankrijk. In de Elzas waar het protestantisme veel aanhangers had, verdween vanaf de 16e eeuw de traditie van het sinterklaasfeest grotendeels. Sinterklaas werd er vervangen door het \"Christkindel\" dat pakjes brengt. In het katholiek gebleven Lotharingen bleef het sinterklaasfeest wel bewaard.\nTradities in de viering.\nHet oudste sinterklaasgebruik is het zetten van een schoen. In Nederland doet men dit vanaf ten minste de 15e eeuw, toen armen hun schoen in de kerk zetten en rijke burgers daar geld in stopten, dat onder de armen werd verdeeld. Uit de 16e eeuw bestaan beschrijvingen van het schoen zetten door kinderen in de huiskamer. De kinderen vullen hun schoen met haver en stro. 's Avonds laat vervangen de ouders dit door appels, koeken, rozijnen of geld. Speelgoed, suikergoed, gemberkoeken, pepernoten, kruidnoten, marsepein of speculaas werden ook gegeven. Andere tradities zijn het strooien van snoepgoed, het zingen van sinterklaasliedjes en de geschenken op sinterklaasavond. Het feest werd zowel in de stad als op het platteland gevierd, zoals op enkele schilderijen te zien is. Als drank werd chocolademelk, vanaf de 18e eeuw, en een gekruide wijn geschonken. Banketletters zijn sinds de 19e eeuw bekend. De ondeugende kinderen vonden een roe of zakje zout in de schoen.\nVan boeman tot kindervriend.\nDe figuur van Sinterklaas is in de loop der eeuwen ge\u00ebvolueerd van een beschermheilige van de kinderen, via een boeman en hardhandige pedagoog in verschillende gedaantes, naar een folkloristische kindervriend in de vorm van een bisschop.\nDe transformatie van heilige tot kinderschrik had wellicht te maken met het verbod dat in de protestante gewesten gold op het uitbeelden van katholieke heiligen. Hij werd uitgedost als een afschrikwekkende zwarte man met kettingen aan zijn voeten of met narrenbelletjes. Deze sinterklaasgestalte, soms ook Zwarte Klaas genoemd, gaf snoepgoed aan brave kinderen en intimideerde ongehoorzame kinderen. Als zodanig vormde hij de voorloper van Zwarte Piet.\nHet sinterklaasfeest werd in grotere steden een woelig volksfeest dat soms tot opstootjes en openbare dronkenschap leidde. In de late 18e eeuw keerde men zich tegen het straatfeest van Sinterklaas en de leegloperij en ook tegen het beeld van de boeman. Het feest moest gebruikt worden om kinderen op een positieve manier gehoorzaamheid en ijver bij te brengen. Het sinterklaasfeest werd nu een onderdeel van de opvoeding en kreeg een volwaardige plaats in het onderwijs en het gezin. Nu de boeman was afgedaan, werd de traditionele bisschop teruggehaald. Tot in de 20e eeuw waren er echter nog sporen van de boeman die met kettingen rinkelde, en zijn zwarte knecht die kinderen in een zak stopte. Tegenwoordig dient deze zak uitsluitend om de geschenken in te vervoeren.\nVanaf de tweede helft van de 19e eeuw begon Sinterklaas in persoon zijn opwachting te maken in de maatschappij. Tot dan toe was hij slechts een mythisch persoon geweest, wiens giften in de schoentjes begin december weliswaar van zijn aanwezigheid getuigden, maar die verder niet zichtbaar was.\nBand met Spanje.\nDe geografische herkomst van de folkloristische Sinterklaas is volgens de huidige Nederlandse traditie niet meer Klein-Azi\u00eb of Itali\u00eb, maar Spanje. Soms wordt erop gewezen dat Zuid-Itali\u00eb met Bari een deel van de Kroon van Arag\u00f3n is geweest en de aanduiding \"Spanje\" daarom ruimer moet worden opgevat dan tegenwoordig.\nVan oudsher wordt in sinterklaasliedjes niet gezegd dat Sinterklaas zelf uit Spanje komt, maar dat hij naar Spanje reist om lekkernijen te halen. Het oudst bekende voorbeeld daarvan is het naaststaand pamflet. Sinterklaas reist daarin naar Amsterdam en gaat vervolgens in Spanje sinaasappelen en granaatappelen halen.\nJohn Pintard, oprichter van de New-York Historical Society, liet het pamflet in 1810 drukken, maar het vers was waarschijnlijk al ouder. Het vers is in ieder geval gebaseerd op een veel ouder 4-regelig rijmpje uit 1655, waarin Spanje nog niet wordt genoemd:\nAlgemeen wordt aangenomen dat de onderwijzer Jan Schenkman (1806-1863) de eerste was die Sinterklaas uit Spanje liet komen. Volgens hem was Sinterklaas de \"Bisschop van Spanje\". Schenkman introduceerde ook de knecht die later Zwarte Piet zou gaan heten, en de stoomboot waarmee hij naar Nederland kwam. Nu nog steeds komt Sinterklaas tijdens de intocht meestal per boot aan. Schenkman gebruikte in zijn prentenboekje \"Sint Nikolaas en zijn knecht\" uit circa 1850 de zeer bekend geworden beginregels . Schenkmans boekje was gewild, en de afbeeldingen zorgden er ook voor dat de entourage en het uiterlijk van Sinterklaas \u2212 een statige oude man met witte baard en haren, rode mijter en mantel \u2212 in de navolgende decennia als het enige echte werd aangenomen.\nAan het begin van de 20e eeuw bestonden nog veel verschillen tussen de stedelijke viering en de viering op het platteland. Het nu nog incidenteel voorkomende Klozum, sunteklaaslopen of andere lokale varianten waren op het platteland nog gebruikelijk, maar in steden was het feest al georganiseerd rond pakjesavond en het bezoek van Sinterklaas. Onder invloed van het onderwijs en later de commercialisering en de massamedia ontstond een standaardisatie van het feest, dat hierdoor gaandeweg zijn huidige vorm kreeg. De surpriseavond, de uitwisseling van geschenken in vermakelijke verpakkingen begeleid door belerende of gekscherende gedichten, is een relatief nieuw fenomeen binnen de traditie. Volgens een enqu\u00eate van het Meertens Instituut werd het in 1943 slechts sporadisch gedaan.\nIntroductie van Zwarte Piet.\nSinterklaas had in Nederland tot de 19e eeuw waarschijnlijk geen vaste helper. Voor andere personages (dus niet de hulp van Sinterklaas) waren wel al langer namen als \"Pieter met de Pooten\" (1749), \"Pietermansknecht\" (1833) en \"Pieter-me-Knecht\" (1850) in gebruik. Sinds Schenkmans boekje \"Sint Nikolaas en zijn knecht\" (1850) hebben drie zaken een vaste plaats gekregen in de sinterklaasfolklore van de Lage Landen: een donkere knecht van Sinterklaas, de intocht en de stoomboot. De knecht had in Schenkmans boekje nog geen naam. Het was een gekleurde jongeman, gekleed als een page. Regionaal kreeg deze hulp voor Sinterklaas in de loop der tijd verschillende namen, zoals \"Jan de Knecht\", \"Trappadoeli\", \"Nicodemus\", \"Assiepan\", \"Sabbas\", \"Hans Moef\", \"Pikkie\", \"Robbert\", \"Krik-krak\", \"Micheltje\", \"Hansje van Vese\" (of \"Hansje van Kese\") en \"Jacques Jour\" (of \"Sjaak Sjoor\"). In 1895 was de naam \"Zwarte Piet\" ook al gangbaar.\nHet bleef niet bij \u00e9\u00e9n Zwarte Piet; in 1880 traden twee knechten op. Na de Tweede Wereldoorlog organiseerden Canadese militairen in Nederland een sinterklaasviering met een massa Zwarte Pieten. Sindsdien wordt Sinterklaas vergezeld door vele Pieten, vaak met voor ieder een eigen taak, onder leiding van een Hoofdpiet. Terwijl Sinterklaas altijd statig en gedistingeerd is gebleven, gedragen de Pieten zich veelal als acrobaten en grappenmakers die vaak kwajongensstreken uithalen.\nIn 1930 uitte De Groene Amsterdammer voor het eerst kritiek op het uiterlijk van Zwarte Piet. Gaandeweg rezen er, ook vanuit andere landen en uit naam van de VN, steeds meer bezwaren tegen het traditionele zwarte uiterlijk van Zwarte Piet. Deze bezwaren werden ingegeven door de associaties met het slavernijverleden. In 2013 laaide de discussie hierover zover op dat er in Nederland een werkgroep in het leven werd geroepen die moest onderzoeken of de sinterklaastraditie inderdaad racistische elementen bevatte. Het sinterklaasfeest ging dat jaar echter gewoon door in zijn traditionele vorm. In augustus 2014 kwam het Nederlands Centrum voor Volkscultuur en Immaterieel Erfgoed met een eerste alternatief, waarin enkele zaken waren aangepast. Zo zag Zwarte Piet er niet meer uit als een Moor, maar had hij zwarte vegen in zijn gezicht als van roet, en wordt roetpiet genoemd. In de daaropvolgende jaren is met name in de grote steden het uiterlijk van Zwarte Piet aangepast bij de intocht. In 2015 begon men ook in Vlaanderen het uiterlijk van Zwarte Piet aan te passen naar roetveegpiet. In sommige Vlaamse steden kiest men echter anno 2022 nog voor de traditionele zwartgeschminkte versie.\nVanaf 2022 geeft het Kenniscentrum Immaterieel Erfgoed Nederland in haar toekomstvisie meer ruimte aan diversiteit in het sinterklaasfeest.\nEtymologie van \"Sinterklaas\".\nHoe en wanneer het woord \"Sinterklaas\" zich heeft ontwikkeld uit de naam Sint-Nicolaas, is niet bekend. De mogelijk vroegste vermelding in schrift stamt uit 1283: \"senter cloes bunre\" (sinterklaasbunder) is de naam voor een bunder land te Rijkhoven. Vermoedelijk was de opbrengst van het land bestemd voor een Sint-Nicolaasaltaar.\nDe volgende etymologische verklaringen zijn voorgesteld:\nDe theorie dat Sinterklaas een samentrekking van \"Sint heer Nicolaas\" zou zijn, wordt niet meer aangehangen.\nKleding.\nDe kleding van Sinterklaas is in hoofdlijnen gebaseerd op die van een bisschop, omdat Nicolaas van Myra ook een bisschop was. De kleding is inclusief de pontificalia, maar vertoont enkele opvallende afwijkingen daarvan. Sinterklaas is daardoor duidelijk te onderscheiden van een echte bisschop. Opgemerkt dient te worden dat de kleding van Sinterklaas vaak om praktische redenen eenvoudiger is uitgevoerd dan hier beschreven.\nWat bij Sinterklaas doorgaans een \"tabberd\" of \"tabbaard\" wordt genoemd, is in de katholieke liturgie de soutane of toog/toga: een lang priesterkleed dat bij bisschoppen paars is. De eigenlijke soutane heeft 33 knoopjes (\"33\" verwijst naar het aantal levensjaren van Christus), maar bij Sinterklaas is deze vaak eenvoudiger uitgevoerd. Wanneer de Sint gaat paardrijden, draagt hij vaak een tot broekrok vermaakte tabberd. Over de tabberd draagt de Sint een albe. De albe is met kant afgezet en eindigt tussen knie\u00ebn en enkels. Op de albe draagt de Sint over zijn schouders een rode stola. Om deze op zijn plaats te houden, draagt Sinterklaas vaak een cingel (koord met kwastjes aan het einde) om zijn middel.\nEen van de grootste en opvallendste paramenten is de rode koormantel. Deze mantel draagt Sinterklaas over alle andere kledingstukken heen. Het is een wijde rode lap die vanaf de schouders tot bijna op de grond hangt en aan de voorkant met een ketting en twee haakjes wordt vastgemaakt.\nDe mantel van Sinterklaas is met goud en band versierd. De binnenkant is goudgeel of wit. De mantel heeft meestal ook nog een kap met gouden franjes eraan.\nOp zijn hoofd draagt Sinterklaas een rode mijter. Deze wijkt zowel qua vorm als kleur enigszins af van de mijters die bisschoppen thans dragen: rode mijters worden in de Rooms-Katholieke Kerk niet gedragen. Meestal zijn ze wit of een andere basiskleur met een bij de gelegenheid passende versiering. Op de mijter kan een kruis, een enkele verticale streep, of een grote letter \"S\" van \"Sinterklaas\" voorkomen. Een kruis wordt ervaren als christelijk symbool waardoor de keuze bij gemeentes, scholen, en organisaties eerder ligt bij een neutrale mijter zonder kruis.\nDe kromstaf is van oorsprong een waardigheidsteken van een bisschop dat afkomstig was van de Etrusken. De staf van Sinterklaas heeft wel een duidelijk andere vorm dan die van een bisschop: de krul is groter en steekt aan beide zijden van de staf uit. De krul is een symbolische slang, teken van wijsheid en oneindigheid, die uitloopt in een verticale lijn naar beneden, de afdaling van geest of wijsheid naar aardse sferen.\nVerder draagt Sinterklaas meestal zwarte schoenen en witte of soms paarse handschoenen. Om zijn ringvinger draagt hij een gouden bisschopsring met een robijn erin. Deze hoort traditioneel om de rechterringvinger, maar vaak draagt Sinterklaas hem links zodat hij met het handen geven niet zo in de weg zit.\nIn het verleden droeg Sinterklaas ook wel andere kleding, zoals te zien is op afbeeldingen uit de betreffende periodes.\nSinterklaas draagt tot slot een groot aantekeningenboek bij zich. Hierin staan alle kindernamen geschreven met daarbij genoteerd hoe ze zich het afgelopen jaar hebben gedragen en wat hun cadeauwensen zijn.\nAandacht in de media.\nEr zijn vanaf de 20e eeuw talloze televisieprogramma's rondom het sinterklaasfeest gemaakt. Ook in de bioscoop bleef de goedheiligman niet ongezien.\nNederland.\nLange tijd was er op de Nederlandse televisie een standaardgroepje dat verscheen in (bijna) alle sinterklaasprogramma's: Sint (Bram van der Vlugt), Hoofdpiet en Wegwijspiet. Eind jaren negentig begonnen steeds meer zenders sinterklaasprogramma's uit te zenden die, naast de standaardcast, ook andere karakters prominent in het verhaal betrokken. Gevolg is dat het standaardgroepje steeds minder te zien was.\nBij de publieke omroep is nog steeds \u00e9\u00e9n televisiesint. Vanaf 2011 nam Stefan de Walle deze rol over van Bram van der Vlugt. Echter verscheen Van der Vlugt dat jaar nog als Sinterklaas bij Paul de Leeuw in het tv-programma \"Sint &amp; De Leeuw\". Na dit jaar verving Hans Kesting hem als Sinterklaas in de tv-programma's van De Leeuw.\nTot de bekendste Nederlandse sinterklaasprogramma's behoren sinds eind 20e eeuw het \"Sinterklaasjournaal\" en \"De Club van Sinterklaas\". Het \"Sinterklaasjournaal\", uitgezonden sinds 2001, is een soort kinderjournaal waarin allerhande zogenaamd plaatsgevonden gebeurtenissen omtrent Sinterklaas worden uitgezonden, plus kort nieuws en een weervoorspelling. Het wordt uitgezonden bij NPO Zapp op NPO 3. \"De Club van Sinterklaas\" was sinds 1999 een dagelijkse soapserie rondom Sinterklaas en de Zwarte Pieten. De jaarlijkse theatershow \"Het Feest van Sinterklaas\" sloot aan op deze serie, die datzelfde jaar (1999) bij RTL 4 begon. \"De Club\" en \"Het Feest\" werden sinds 2000 pas samen uitgezonden op Fox Kids, vanaf 2005 Jetix en in 2009 zond RTL 4 de televisieserie uit. \"Het Feest van Sinterklaas\" ging datzelfde jaar (2009) naar SBS6 en werd tevens voor het laatst georganiseerd. Weer datzelfde jaar kwam RTL 4 met een concurrerend theatraal popconcert rondom de sinterklaassoap, genaamd \"Het Club van Sinterklaas Feest\", maar viel voor de jeugdserie zelf het doek. In 2012 kwam er een vervolgende doorstart in de bioscoop, en \"Het Club van Sinterklaas Feest\" werd sinds 2009 een jaarlijkse traditie. Nog ieder jaar komt er een film van De Club van Sinterklaas uit in de bioscoop.\nActeurs.\nJan Gajentaan was vanaf 1950 de Amsterdamse Sinterklaas en tevens de eerste \"nationale\" televisiesinterklaas. In 1960 werd zijn rol overgenomen door Dick van Bommel (de landelijke intocht op televisie was dat jaar die van Rotterdam), maar de twee daaropvolgende jaren zou Gajentaan weer Sinterklaas zijn. In 1963 werd zijn rol (in Amsterdam) overgenomen door Gerard de Klerk. Rob Milton was rond 1960 regelmatig te zien als Sinterklaas in diverse televisieprogramma's, maar niet bij de intocht.\nVanaf 1964 was de landelijke televisie-intocht elk jaar op een andere plaats, en vanaf 1965 werd Adrie van Oorschot de landelijke Sinterklaas.\nVlaanderen.\nIn 1992 en 1993 werd in Vlaanderen het tv-programma \"Dag Sinterklaas\" uitgezonden, met Jan Decleir in de rol van Sinterklaas. Het werd tot 2018 jaarlijks heruitgezonden in de sinterklaasperiode. In 2019 kwam er een nieuwe versie uit, waarin Wim Opbrouck de rol van Sinterklaas op zich nam. De aankomst van de Sint wordt rechtstreeks uitgezonden in het VRT-programma \"Hij komt, hij komt... De intrede van de Sint.\""}
{"id": "5954", "revid": "879416", "url": "https://nl.wikipedia.org/wiki?curid=5954", "title": "Star Wars", "text": "Star Wars is een Amerikaanse epische space-opera-filmserie bedacht door George Lucas en ontwikkeld door zijn bedrijf Lucasfilm. Het epos bestaat uit drie afgeronde trilogie\u00ebn, twee losstaande films, vijf live-actionseries, meerdere animatieseries en meerdere stripreeksen.\nDe eerste twee trilogie\u00ebn hebben in de loop van de jaren verschillende nabewerkingen gehad. De films samen werden genomineerd voor 21 Oscars, waarvan er tien werden gewonnen. De filmserie heeft geleid tot een mediafranchise buiten de filmreeks om genaamd de \".\nDe serie portretteert een universum dat zich afspeelt in een sterrenstelsel dat wordt omschreven als ver, ver weg. Het toont de Jedi als een representatie van het goede, strijdend met de Sith, hun kwade tegenhanger. Hun wapen van keuze, het lichtzwaard, wordt algemeen erkend in de popcultuur. Het fictieve universum bevat ook veel thema's, met name invloeden van filosofie en religie. Een voorbeeld hiervan is De Kracht (The Force).\nFilms in de reeks.\nDe films zijn niet in chronologische volgorde gemaakt. Van de films staat de als tweede gemaakte film \" (1980) het hoogst in de Top 250 van IMDb; op een vijftiende plaats.\nDe twaalf bioscoopfilms brachten gezamenlijk als filmreeks ruim tien miljard Amerikaanse dollar op en staat daarmee op de 3e plaats in de lijst van succesvolste filmreeksen.\nAchtergrond.\nDe films hebben in de loop van de jaren verschillende nabewerkingen gehad. In 1997 kwam de originele trilogie opnieuw in de bioscoop met de eerste grote aanpassingen. Een bekende wijziging is de \"Han shot first\"-sc\u00e8ne. Deze uitgave wordt de \"Special Edition\" genoemd. Later volgde hiervan de VHS-uitvoering.\nIn 2004 volgde de originele trilogie op dvd met een tweede aanpassing. Controversieel was het vervangen van acteur Sebastian Shaw door Hayden Christensen in de eindsc\u00e8ne van \"Episode VI\". In \"Episode V\", in de sc\u00e8ne waar Darth Vader spreekt tot de keizer via een hologram, wordt de keizer nu gespeeld door Ian McDiarmid en werden een paar regels aan de dialoog toegevoegd.\nIn 2006 kwam de originele trilogie op dvd zonder aanpassingen. In 2011 verscheen de \"Star Wars Saga\" (I tot en met VI) op blu-ray waarbij nog meer aanpassingen werden gedaan. Zo werd het personage Yoda compleet CGI gemaakt in \"Episode I\". In 2012 verscheen diezelfde film opnieuw in de bioscoop ditmaal in 3D.\nIn 2008 kwam er een film en animatieserie \"\". Deze serie speelt zich af tussen \"Episode II\" en \"Episode III\". Deze serie werd in 2014 opgevolgd door \"Star Wars Rebels\" en speelt zich af tussen \"Episode III\" en \"Episode IV\".\nVerhaal.\nPrequel-trilogie (\"I\", \"II\", \"III\").\n\"Episode I\", \"II\" en \"III\" van \"Star Wars\" gaan vooral over het opgroeien, en daarmee de opkomst en ondergang van Anakin Skywalker. De oorlogen die in de films worden behandeld zijn de Slag om Naboo in \"Episode I\" en de Kloonoorlogen in \"Episode II\" en \"III\". De Galactische Republiek is nu aan de macht op de centrale stadsplaneet Coruscant, maar de democratie begint langzaam af te brokkelen.\n\"Episodes I-III\" van \"Star Wars\" gaan over het opgroeien van Anakin Skywalker, die volgens een Jedi-legende de zogenaamde 'Uitverkorene' is die de Sith zal verslaan en daardoor de Kracht in balans weet te krijgen. Ook draait het verhaal om de ondergang van de Galactische Republiek door toedoen van de Sith. In het begin van het verhaal is Anakin een 9-jarige jongen die samen met zijn moeder Shmi een slaaf is op de zandplaneet Tatooine. Hij wordt hier gevonden door Jedimeester Qui-Gon Jinn, die hem meeneemt om hem tot Jedi op te laten leiden. Anakin bewijst zijn kunnen al voor zijn opleiding tijdens de Slag om Naboo door het droidcontroleschip van de Handelsfederatie (Engels: Trade Federation) van binnenuit op te blazen met zijn Naboo-Sterrenjager. Tijdens \"Episode I\" is de planeet van koningin Padm\u00e9 Amidala namelijk bezet door de machtige Handelsfederatie.\nEen andere verhaallijn die behandeld wordt in de Prequel-trilogie is de ondergang van de democratische Republiek, de Senaat en de Jedi-Orde. In \"Episode I\" worden de Sith, de grootste vijanden van de Jedi, weer gezien. Gedurende een periode van duizend jaar was er vrede in de Galactische Republiek. De Jedi dienen de Galactische Senaat en zorgen voor vrede en gerechtigheid in het heelal. Maar de Sith zetten hun plannen in gang die hier een eind aan zullen maken. Sith Lords Darth Sidious en Darth Maul opereren vanaf Coruscant en geven leiding aan de invasie van Naboo door de Handelsfederatie. Darth Maul overleeft de Slag om Naboo echter niet. Maar Sidious heeft zich door het conflict als senator Palpatine van Naboo opgewerkt tot Kanselier van de Galactische Republiek. Koningin Amidala weet de Federatie met behulp van Qui-Gon, Obi-Wan, Anakin en haar leger en de Gungans te verslaan. Qui-Gonn Jinn overleeft de strijd ook niet.\nTien jaar later (in \"Episode II\") is Anakin een twintigjarige Jedi Padawan (leerling). Als leerling van Obi-Wan Kenobi is hij een raadsel voor de Jediraad en een uitdaging voor zijn meester. Hij ontwikkelt zich dan ook van een intelligente en lieve jongen tot een oplettende, hardwerkende, ambitieuze leerling. Hij voelt zich vaak beter dan de meeste andere Jedi en wil daarom snel vooruitgang boeken. Maar zijn onvermogen om zich te kunnen beheersen en zijn verlangen naar meer macht worden zijn ondergang. Ook is hij bang om zijn geliefden te verliezen, namelijk zijn moeder (Shmi Skywalker) en zijn vrouw (Padm\u00e9 Amidala), de voormalige koningin die nu senator is.\nTijdens Anakins Jedi-opleiding bevindt de Galactische Republiek zich in een tijd van grote politieke onrust: een aantal planeten en handelsorganisaties (waaronder de Handelsfederatie) heeft zich onafhankelijk verklaard van de Republiek en staat nu bekend als de Confederacy of Independent Systems of simpelweg 'de Separatisten.' De afvallige Jedi Graaf Dooku staat aan het hoofd van deze Confederatie. De Confederatie en de Galactische Republiek staan op gespannen voet met elkaar. In \"Episode II\" escaleert het conflict tussen de Republiek en de Separatisten tot de Kloonoorlogen, na een onderzoek naar de moordenaars van senator Amidala door Obi-Wan Kenobi. Er is een Kloonleger ontdekt op de planeet Kamino dat in het geheim besteld is door de Republiek. Deze Clone Troopers nemen het op tegen het droidleger van Dooku. De oorlog wordt in het geheim gemanipuleerd door de Sith Meester Darth Sidious (die publiekelijk bekend is als Kanselier Palpatine) zodat hij de macht kan grijpen in de Republiek en de Jedi kan uitroeien. Hij gebruikt de oorlog als excuus om via een noodverordening veel langer aan de macht te blijven dan officieel is toegestaan.\nKanselier Palpatine ziet in Anakin een potenti\u00eble leerling. Aan het einde van de Kloonoorlogen (in \"Episode III\") bewijst Anakin dat hij een machtigere leerling is dan Graaf Dooku door hem in een lichtzwaardduel te verslaan. Dooku was namelijk al die tijd een Sith Leerling van Darth Sidious geweest: Darth Tyranus. De twee Sith manipuleerden de hele Kloonoorlog aan beide kanten. Het was Dooku die als Tyranus premiejager Jango Fett inhuurde om model te staan voor de Clone Troopers.\nDe Kloonoorlogen gaan nog steeds door. Generaal Grievous, een cyborg, is na de dood van Graaf Dooku nog steeds een gevaarlijke vijand. Obi-Wan Kenobi wordt erop uitgestuurd door de Jedi-Raad om hem te vinden. Obi-Wan weet Grievous te verslaan op de planeet Utapau, ondanks dat de Generaal vier lichtzwaarden gebruikt.\nKanselier Palpatine maakt Anakin tot zijn vertegenwoordiger van de Jediraad. Anakin ziet hem als een goede vriend. Hij wordt wel toegelaten tot de Jediraad, maar hij wordt niet als Jedi Meester gezien. Jedi Meester Mace Windu laat duidelijk merken dat de Kanselier zich er niet mee moet bemoeien. Anakin voelt zich beledigd dat hij geen Meester wordt en vindt het oneerlijk maar moet wel Palpatine observeren. In een gesprek vertelt Palpatine dat hij in werkelijkheid de Sith Lord Darth Sidious is. Vervolgens vertelt hij dat je dankzij de Duistere Kant mensen kan redden van de dood, dus ook Padm\u00e9. Anakin laat zich niet verleiden en in conflict met zichzelf vertelt hij deze onthulling door aan Mace Windu. In het heetst van de strijd tussen Meester Windu en Kanselier Palpatine, speelt Palpatine in op de twijfels die Anakin nog steeds heeft. Anakin grijpt in en zorgt voor de dood van Mace Windu. Hij beseft dat hij is overgelopen naar de Duistere Kant en knielt voor zijn nieuwe Meester Darth Sidious. Van hem krijgt hij de naam Darth Vader. Darth Vader krijgt opdracht om de Jedi uit te roeien in de Jeditempel, alle Separatistische leiders te vermoorden op Mustafar, en zegt Padm\u00e9 hem niet te volgen omdat hij niet wil dat zijn vrouw hem ziet tijdens zijn duistere daden. Als Anakin erachter komt dat Obi-Wan zijn vrouw heeft verteld over zijn daden, wordt Anakin razend, wat resulteert in een duel tussen meester en leerling. Obi-Wan was namelijk heimelijk mee gaan reizen in Amidala's schip. In een gevecht op de lavaplaneet Mustafar raakt Anakin zwaargewond. Hij wordt gered door Darth Sidious, die, nu zowel de separatisten als de Jedi zijn verslagen, de door oorlog verscheurde Galactische Republiek heeft omgevormd tot het Galactisch Keizerrijk. Darth Sidious zorgt dat Anakin protheses krijgt en een pak en ademhalingsmasker om te kunnen blijven leven. De overgang van Anakin naar Darth Vader is nu compleet: hij is nu een Sith Lord.\nDe kinderen van Anakin (Luke en Leia), die vlak daarvoor geboren zijn, worden apart ondergebracht. Luke gaat naar Tatooine en Leia wordt als adoptiekindje gegeven aan senator Bail Organa van Alderaan. De laatste Jedi gaan in ballingschap leven, terwijl Darth Sidious aan zijn bewind als keizer begint. Obi-Wan Kenobi gaat naar Tatooine. Yoda gaat naar Dagobah.\nOorspronkelijke-trilogie (IV, V, VI).\nHet is 19 jaar later. \"Episode IV\", \"V\" en \"VI\" van \"Star Wars\" gaan vooral over de kinderen van Anakin Skywalker (genaamd Luke Skywalker en prinses Leia Organa) en de strijd van de rebellenalliantie tegen het bewind van de Sith Lord Darth Sidious (de Keizer). Het Galactisch Keizerrijk is namelijk aan de macht. De oorlog die in deze films wordt behandeld is de Galactische Burgeroorlog.\nIn \"Episode IV\" zijn de Jedi-ridders dus grotendeels uitgeroeid, de Galactische Republiek is niet meer en het dictatoriale Keizerrijk houdt het heelal in een ijzeren greep onder leiding van de Sith Lords Darth Sidious (de Keizer) en Darth Vader. De inmiddels verouderde Clone Troopers zijn nu vervangen door rekruten, de stormtroopers, en zijn het leger van het Keizerrijk. Een kleine groep Rebellen durft het aan terug te vechten door het stelen van de geheime plannen voor het ultieme wapen van het Keizerrijk genaamd de Death Star. De trouwste dienaar van de Keizer, Darth Vader, krijgt de opdracht de plannen en de locatie van de geheime Rebellenbasis te vinden die de keizer willen overmeesteren. Vader zit nog altijd gevangen in zijn ademhalingsmasker- en pak.\nPrinses Leia Organa, een gevangengenomen Rebellenleider, lukt het een noodbericht te sturen dat terechtkomt bij een boerenknecht genaamd Luke Skywalker, die al 19 jaar is. Het bericht blijkt voor Obi-Wan Kenobi te zijn. De inmiddels grijs geworden Obi-Wan, Darth Vaders/Anakins oude Jedimeester, vertelt aan Luke dat Darth Vader degene is die zijn vader negentien jaar geleden heeft \"verraden en vermoord\". Verder laat hij nog niets los over Anakin, omdat de jonge Luke daar nog niet aan toe is. Samen met Obi-Wan en Han Solo grijpt Luke de kans aan om de prinses te redden en tevens de Rebellen te helpen het Keizerrijk te overwinnen en een Jedi te worden net zoals zijn vader. Tijdens de reddingsactie wordt Obi-Wan in een tweegevecht gedood door Darth Vader. Wel wordt de Death Star door Luke en de andere rebellen vernietigd.\nDrie jaar hierna (in \"Episode V\") gaat Luke op zoek (op aanraden van Obi-Wan, die als geest verschijnt) naar de enige overgebleven Jedi, meester Yoda, in de moerassen van Dagobah om daar de Kracht te leren en een Jedi te worden, terwijl Han Solo en Prinses Leia het Keizerrijk weten te ontvluchten (na een hevige slag op de ijsplaneet Hoth) op Cloud City. De Keizer vertelt aan Vader dat \"de nakomeling van Anakin Skywalker\" geen Jedi mag worden. Vader belooft Luke aan zijn kant te krijgen of anders te vermoorden. In het gevecht tussen Darth Vader en Luke vertelt Vader dat hij zijn vader is en aan zijn kant moet komen te staan zodat ze samen de Keizer kunnen overmeesteren en zelf kunnen heersen als vader en zoon. Luke gelooft de Sith Lord niet en weet te ontsnappen. Vader zegt vervolgens via telepathie dat het zijn lot is om de Duistere Kant te versterken.\nEenmaal terug bij meester Yoda (in \"Episode VI\") hoort Luke dat Darth Vader toch echt zijn vader is. Bovendien vertelt Obi-Wan (als geest) dat Leia zijn tweelingzus is. Luke krijgt de opdracht om Vader te confronteren en probeert hem terug te halen naar de Lichte Kant van de Kracht. Ondertussen plannen de rebellen een aanval op de nog in aanbouw zijnde tweede Death Star, die wordt uitgevochten in de Slag om Endor. De Rebellen vechten hierbij samen met de Ewoks, de bewoners van de bosmaan van Endor.\nAls Luke de confrontatie aangaat door zich vrijwillig te laten arresteren, wordt hij door Darth Vader naar de tweede Death Star gebracht, waar Darth Sidious ook is. Deze probeert hem over te halen naar de Duistere Kant. Er ontstaat een gevecht en Vader komt erachter dat prinses Leia zijn dochter is. Als Luke zich weigert te bekeren, zal hij Leia proberen over te halen. Woedend slaat Luke de mechanische hand van Vader eraf. Luke beseft dan dat hij nu dicht bij het lijdende lot is van zijn vader. Hij krijgt de opdracht van Darth Sidious om de plaats van zijn vader in te nemen. Sidious wil Luke als zijn nieuwe leerling hebben. Luke weigert en weerstaat zo succesvol de verleiding van de Duistere Kant. Hierop valt de Keizer Luke aan, die vervolgens zijn vader om hulp roept. Dan breekt de Duistere Kant in Darth Vader/Anakin Skywalker en vermoordt hij zijn eigen meester. De voorspelling is uitgekomen: Anakin Skywalker brengt balans in de Kracht en is dus de Uitverkorene zoals Qui-Gon Jinn ooit geloofde. Anakin is echter wel zwaargewond geraakt bij het doden van de Keizer en staat op het punt om zelf te overlijden. Voor dit gebeurt vraagt hij aan Luke of hij het masker van zijn verbrande gezicht wil halen. Anakin vertelt hem dat Luke gelijk had. Dat niet alles verdorven was in hemzelf. Dan ontsnapt Luke met het lichaam van zijn vader, dat hij op een brandstapel cremeert volgens de Jediregels. Die nacht, tijdens de viering van het vernietigen van de tweede Death Star door de Rebellen en de dood van de Keizer, ziet Luke de geest van zijn vader (Anakin) staan naast die van Obi-Wan en Yoda. De Sith en het Galactisch Keizerrijk zijn niet meer en er is eindelijk vrede in het hele heelal.\nSequel-trilogie (VII, VIII en IX).\nEnkele jaren nadat het Galactisch Keizerrijk is vernietigd neemt the first order het op zich om door te gaan waar het vorige keizerrijk stopte. De focus in deze trilogie ligt op Kylo Ren en Rey. Kylo Ren is de gevallen zoon van Han Solo en Leia Organa die ooit getraind werd door Luke Skywalker maar verleid werd naar de duistere kant van de force door Opperste Leider Snoke. Rey is een wees die op Jakku woont en door een samenloop van omstandigheden bij de resistance terecht komt. We komen er al snel achter dat ze buitengewoon sterk in de force is. In The Force Awakens zien we dat de personages alles op alles zetten om de Star Killer base te vernietigen. The Last Jedi speelt zich direct na The Force Awakens af. Rey wordt getraind door Luke Skywalker die afstand heeft gedaan van de Jedi. Ondertussen roeit The First Order de Resistance op slechts een paar overlevenden na uit onder leiding van de nieuwe Supreme Leader Kylo Ren die Snoke heeft vermoord. In The Rise of Skywalker dat zich een jaar na The Last Jedi afspeelt zien we hoe de weer tot leven gewekte Palpatine de hele trilogie heeft gemanipuleerd en in het geheim een nieuwe vloot heeft gebouwd die door het leven moet gaan als The Final Order. Met The Final Order wil hij de controle over de galaxy terug herstellen. Ondertussen zien we een zwaar verzwakte resistance die zich weer wat heeft opgebouwd. Rey, Finn en Poe zoeken een wayfinder die hun uiteindelijk leidt naar de geheime Sith-wereld Exegol waar Palpatine en zijn vloot zich bevinden. We komen erachter dat Rey de kleindochter van Palpatine is. Kylo (Ben) keert naar de goede kant en vecht samen met Rey tegen Palpatine. Uiteindelijk vernietigt Rey haar grootvader Palpatine en raakt ze zwaar gewond. Kylo gebruikt zijn energie om Rey te doen overleven en sterft vervolgens nadat ze elkaar kussen. In het laatste beeld kijkt Rey op Tatooine naar Leia en Luke als force ghosts terwijl ze zich Rey Skywalker noemt.\nGeschiedenis.\nOorspronkelijke trilogie.\nIn het jaar 1971 tekende Universal Studios een contract met George Lucas voor het maken van twee films: \"American Graffiti\" en \"Star Wars\". Star Wars werd tijdens de productie echter verworpen.\nEen paar maanden na uitkomst van American Graffiti schreef George Lucas een korte samenvatting genaamd \"The Journal of the Whills\". Hierin vertelde hij het verhaal van een jonge leerling genaamd C.J. Thorpe, die werd opgeleid als een \"Jedi-Bendu\" ruimtecommandant door de legendarische Mace Windy. Toen bleek dat zijn verhaal te lastig was om te begrijpen, schreef George Lucas een 13 pagina\u2019s tellend verhaal getiteld \"The Star Wars\", wat in feite een soort remake was van Akira Kurosawa's \"The Hidden Fortress\".\nIn 1974 had Lucas het verhaal uitgebreid met meer details, zoals de Jedi en de Death Star. Als protagonist had hij een jongeman genaamd Anakin Skywalker in gedachten. Later maakte Lucas van Anakin de vader van de nieuwe protagonist: Luke Skywalker. Tevens bedacht hij De Kracht als een soort bovennatuurlijk fenomeen dat gebruikt kon worden door een speciale ridderorde: de Jedi. Aanvankelijk zou in de films Anakin zijn zoon Luke trainen, maar Lucas schreef Anakin uit het script en verving hem door een andere mentor voor Luke: Ben Kenobi. In 1976 voltooide hij de vierde versie van het script onder de titel \"Adventures of Luke Starkiller, as taken from the Journal of the Whills, Saga I: The Star Wars.\" Lucas besloot tijdens de productie de naam van 'Starkiller' te veranderen naar 'Skywalker', en de titel in te korten tot simpelweg \"The Star Wars\", en ten slotte \"Star Wars\". Lucas moest Star Wars maken met een klein budget en veel tegenslagen, zoals zandstormen in Tunesi\u00eb waar de planeet Tatooine werd opgenomen. Ook werd er verondersteld dat Star Wars niet zou werken en een flop zou worden. Alleen Alec Guinness (Obi-Wan Kenobi) en Peter Cushing (Grootmof Tarkin) waren bekende acteurs, de film werd grotendeels gedragen door een soort aapmens (Chewbacca) en twee robots (C-3PO en R2-D2) en het verhaal werd niet begrepen.\nOp dit punt dacht Lucas nog dat de eerste film de enige in de reeks zou zijn. De vernietiging van de Death Star zou tevens de ondergang zijn van het Galactisch Keizerrijk en er zou hiermee al vrede bewerkstelligd zijn. Later kreeg hij echter toestemming om als de film een succes werd minimaal twee vervolgen te maken. Lucas huurde auteur Alan Dean Foster in om hem te helpen bij het schrijven van deze sequels \u2014 als romans. Toen de eerste \"Star Wars\"-film een groot succes werd, besloot Lucas om de romans van Foster ook te verfilmen en zo een trilogie te maken. Lucas wilde tevens een eigen filmbedrijf beginnen zodat hij niet langer afhankelijk was van Hollywood, en zag de Star Warsfilms als de perfecte gelegenheid om dit te doen. Lucas verwierp uiteindelijk Alan Dean Fosters eerste boek, \"Splinter of the Mind's Eye\", om zelf een vervolg te schrijven. Omdat hij door het succes van de eerste Star Wars film en de bijbehorende merchandise (wat goed werkte en later door Disney en vele navolgers ook werd gedaan) veel geld had verdiend, kon het vervolg veel gemakkelijker worden gemaakt.\nHoewel hij slechts een contract had voor twee vervolgfilms, hoopte Lucas aanvankelijk dat hij een hele filmreeks kon maken. Hij huurde sciencefictionschrijver Leigh Brackett in om met hem \"Star Wars II\" te schrijven. In november 1977 was het eerste script met de titel \"The Empire Strikes Back\" klaar. Hierin was Darth Vader nog niet Lukes vader. Brackett leverde haar script voor \"The Empire Strikes Back\" in 1978 in bij Lucas, maar stierf kort daarna aan kanker. Derhalve moest Lucas het script zelf verder bewerken tot de uiteindelijke versie. Hij begon vanaf dit script de films te nummeren als episodes. \"The Empire Strikes Back\" zou \"Episode II\" worden.\nLucas besloot het script een wat duistere ondertoon te geven met de onthulling dat Darth Vader Lukes vader was. Deze nieuwe wending had een drastische impact op de rest van de serie. Lucas gaf Darth Vader ook een groot achtergrondverhaal over hoe hij aan de Duistere Kant was beland, en plande om dit verhaal ooit te verfilmen als een prequelfilm. Daarom schoof hij de episodenummering van de reeds gemaakte films op van 1 en 2 naar 4 en 5.\nTegen de tijd dat hij begon met het script van deel 6: \"Revenge of the Jedi\" (de toenmalig werktitel), was er veel veranderd. Het filmen van \u201cThe Empire Strikes Back\u201d was toch een stressvolle klus geweest, en Lucas' priv\u00e9leven had eronder te lijden. Hij besloot dit laatste deel nog af te maken, en vervolgens afstand te doen van de \"Star Wars\"-films. Hij besloot van Vader een sympathiek personage te maken als contrast van diens rol als schurk in de voorgaande twee films. In de film keerde Vader zich tegen de Duistere Kant en werd weer de Jedi Anakin Skywalker. De film zelf werd uiteindelijk uitgebracht onder de titel \"Return of the Jedi\", omdat de Jedi geen wraak zouden nemen. Dat deden hun dodelijke tegenstanders (de Sith) wel. Daarom werd de zesde film die werd gemaakt 'Revenge of the Sith' genoemd.\n\"Prequel\"-trilogie.\nNa veel van zijn fortuin te hebben verloren en in 1983 te zijn gescheiden van zijn vrouw, had Lucas weinig zin om meer \"Star Wars\"-films te maken. Derhalve liet hij het idee voor vervolgfilms, die zich na \"Return of the Jedi\" af zouden speelden, vallen. Wel bleef het ontstane idee voor een prequeltrilogie over Darth Vaders leven voor hij slecht werd hem prikkelen. Nadat Star Wars in de jaren 1990 weer populair werd, mede door de uitgebrachte stripverhalen en boeken, besefte Lucas dat er nog steeds een groot doelpubliek was. Met de komst van computeranimatie zou het maken van de films ook een stuk gemakkelijker worden dan bij de opnames van de eerste drie films.\nIn 1993 begon Lucas het idee voor de prequelfilms uit te werken. Hij wilde aanvankelijk Obi-Wan Kenobi de hoofdrol geven met Anakin Skywalker in een bijrol, maar besloot deze rolverdeling om te draaien. In 1994 voltooide Lucas het eerste script getiteld \"Episode I: The Beginning\". Aanvankelijk wilde hij de drie geplande films in een keer opnemen, maar dit plan ging niet door daar het schrijven van de individuele scripts veel tijd kostte. Lucas besloot zelf de films te schrijven en te regisseren. Het achtergrondverhaal van Anakin Skywalker/Darth Vader werd aangepast. Eerst wilde Lucas dat Anakin net als Luke reeds op volwassen leeftijd zijn Jeditraining begon, maar hij besloot later om Anakin te introduceren als een kind. Dit deed hij omdat de emotionele impact groter zou zijn wanneer Anakin zijn moeder zou moeten verlaten om Jedi te kunnen worden.\nIn 1999 verscheen de eerste van de prequelfilms: \"The Phantom Menace\". Lucas was rond deze tijd al druk bezig met het script voor \"Episode II\". Hij huurde schrijver Jonathan Hales, die vooral bekend was van de \"The Young Indiana Jones Chronicles\", in om hem te helpen. Daar hij nog geen goede titel wist noemde Lucas de film voor de grap \"Jar Jar's Big Adventure,\" vanwege de kritiek van de inmiddels ouder geworden fans van de originele trilogie op het karakter Jar Jar Binks. Ook nu onderging het achtergrondverhaal grote veranderingen. De Clone Troopers die in de film met de Jedi meevochten waren in Lucas\u2019 originele script nog de tegenstanders van de Jedi. De film zou ook de Kloonoorlogen introduceren, vandaar de titelkeuze van 'Attack of the Clones.'\nNog voor \"Episode II\" uitkwam begon Lucas al met het schrijven van \"Episode III\". Hij voltooide het eerste script hiervan in 2003. De manier waarop Anakin Skywalker over zou lopen naar de Duistere Kant werd een paar keer aangepast. Aanvankelijk zou Anakin dit doen omdat hij dacht dat de Jedi kwaadaardig waren en de Galactische Republiek wilden overnemen, maar Lucas herschreef dit tot een poging van Anakin om zijn geliefde, Padm\u00e9 Amidala, te redden van de dood. Dit element kwam sterker naar voren. Anakin had nachtmerries over haar mogelijke dood. Palpatine zou hem met de kennis van de Duistere Kant kunnen helpen om de dood te overwinnen. Zijn vrouw zou dan nooit hoeven te sterven.\nDe titel van de film werd 'Revenge of the Sith.' De keuze voor deze titel gaat terug naar de productie van 'Return of the Jedi', die eerst 'Revenge of the Jedi' heette. De Jedi nemen geen wraak, maar de Sith wel. Daarom kon nu voor deze titel worden gekozen.\n\"Sequel\"-trilogie.\nIn 2012 werd de productiemaatschappij van George Lucas (Lucasfilm Ltd.) verkocht aan de Walt Disney Company. Lucas wilde na de zes Star Warsfilms met pensioen, maar hij wilde ook dat Star Wars nog lang blijft voortbestaan en vele generaties zal blijven inspireren. Kathleen Kennedy was al lang bij Lucas in de leer en gaat nu verder met de toekomst van Star Wars. Later werden drie nieuwe films aangekondigd na de gebeurtenissen van de zes Star Warsfilms. J.J. Abrams, de regisseur die eerder onder andere Star Trek nieuw leven inblies, nam de regie van de eerste film op zich. ' kwam uit in december 2015. ' volgde in december 2017. \"\", die is verschenen in 2019, heeft de trilogie voltooid. Rian Johnson is de regisseur van \"Episode VIII\", J.J. Abrams wederom van \"Episode IX\".\nLawrence Kasdan, scenarist van onder andere ', ' en \"\", gaf in een interview al het volgende mee: \"Deze nieuwe films worden allemaal erg verschillend. Rian Johnson (regisseur van \"Episode VIII\") is een vriend van mij en hij gaat er iets vreemds van maken. Als je Rians vorige films hebt gezien, dan weet je dat ons iets te wachten staat dat we nog niet eerder in het Star Wars-universum hebben gezien. J.J., Rian en Colin Trevorrow (oorspronkelijke regisseur van \"Episode IX\", later vervangen door J.J. Abrams) zijn drie totaal verschillende personen. Deze films gebruiken de Star Wars-saga als basis, maar zullen qua toon van elkaar verschillen. En dan gaan Phil Lord en Chris Miller ook nog eens een film over Han Solo maken, waarvan ik helemaal niet weet wat we ervan moeten verwachten... en ik schrijf nota bene het script van die film!\"\n\"Anthology\"-reeks.\nOm het jaar tussen de release van de sequel-films te overbruggen, besloot Disney om in het tussenliggende jaar een standalone film uit te brengen. Oorspronkelijk werden er twee films gepland: een film voor tussen \"\" en \"Episode VIII\" en een film voor tussen \"Episode VIII\" en \"Episode IX\". In 2014 kondigde Disney-CEO Bob Iger echter aan dat er drie spin-offfilms zouden gemaakt worden.\nOp Star Wars Celebration Anaheim in 2015 maakte producer Kathleen Kennedy bekend dat de spin-off-films uitgebracht zouden worden onder de noemer \"Anthology\". Een anthologie is een bloemlezing.\nDe eerste film in de Anthology-reeks, genaamd ', werd uitgebracht op 16 december 2016. De film speelt zich af net voor de gebeurtenissen in '. In de film probeert een groepje Rebellen de bouwplannen van de eerste \"Death Star\" te stelen. Princess Leia Organa en Tarkin zijn ook in de film te zien. Omdat \"Rogue One\" voorafgaat (in de verhaallijn) aan \" (1977), werd gebruikgemaakt van CGI-modellen. Als basis zijn de acteurs Guy Henry en Ingvlid Deila gebruikt.\nDe tweede Anthology-film, \", gaat over het jonge leven van smokkelaar Han Solo. Deze film werd in mei 2018 uitgebracht.\nNieuwe Star Wars-films.\nIn november 2017 kondigde Lucasfilm aan dat Rian Johnson, de schrijver en regisseur van \"Star Wars Episode VIII: The Last Jedi\" werkt aan een nieuwe filmtrilogie. Deze trilogie staat los van de Skywalker-saga uit de episode-films.\nIn februari 2018 werd aangekondigd dat de schrijvers van \"Game of Thrones\" (David Benioff en D.B. Weiss) een nieuwe serie van Star Warsfilms zullen schrijven en regisseren, die losstaat van zowel de Skywalker-saga als de trilogie waar Rian Johnson aan werkt. Later werd bekend dat Benioff en Weiss niet verder gingen met hun Star Warsproject.\nOp 10 december 2020 op de Disney Investor Day werden de nieuwe Star Warsprojecten aangekondigd waaronder de nieuwe bioscoopfilms: \"\", geregisseerd door Patty Jenkins, die uit moet gaan komen op 22 december 2022, en een Star Warsfilm geregisseerd door Taika Waititi.\nExpanded Universe.\n\"Star Wars: Legends\", voorheen bekend als \"Star Wars Expanded Universe\" (EU), is een merknaam die wordt gebruikt als overkoepelende term voor alle offici\u00eble Star Wars-media, los van de bioscoopfilms. Deze media spelen vaak in op gebeurtenissen uit het Star Wars-universum die niet te zien waren in de negen Episodes van de Star Wars-saga. Sinds april 2014 valt het niet meer in de offici\u00eble \"Star Wars\"-continu\u00efteit (ook wel Canon genoemd) volgens Disney.\nDe roman \"Erfgenaam van het Rijk\" (New York Times-bestsellerlijst) van Timothy Zahn en de Dark Horse-strip \"Dark Empire\" door Tom Veitch en Cam Kennedy uit 1991 vormde het begin van wat een grote verzameling werken zou worden die zich afspelen v\u00f3\u00f3r, tussen en vooral na de originele films. Bekende karakters uit de Expanded Universe zijn Grand Admiral Thrawn en Mara Jade. De Trawn Trilogie door Zahn is in 1995 ook bewerkt tot stripreeks.\nInvloed.\nDe \"Star Wars\"-saga heeft een significante invloed gehad op de moderne populaire cultuur. Zowel de films als de personages zijn op vele manieren geparodieerd of op andere manieren ingezet. Bekende parodie\u00ebn zijn \"Hardware Wars\" en \"Spaceballs\". Lucas maakte zelf een mockumentary: \"R2-D2: Beneath the Dome\", terwijl \"Return of the Ewok\" door acteur Warwick Davis gefilmd werd.\nToen Ronald Reagan het idee voor het Strategic Defense Initiative (SDI) voorstelde, kreeg dit project al snel de bijnaam \"Star Wars\".\nOverige media.\nAttracties.\nOnderstaand is een overzicht gegeven van de diverse attracties die gebaseerd zijn op de \"Star Wars\"-franchise.\nMultimediaprojecten.\nEen multimediaproject is een project waarbij binnen hetzelfde thema meerdere werken worden gepubliceerd, verspreid over diverse media.\nMerchandising.\nHet succes van de \"Star Wars\"-films heeft ertoe geleid dat de franchise een van de grootste ter wereld is geworden. Terwijl George Lucas \"A New Hope\" aan het filmen was, besloot hij $\u00a0500.000 van zijn salaris in te leveren in ruil voor het volledige eigenaarschap van de merchandising. De eerste zes films hebben naar schatting 20 miljard dollar aan omzet opgebracht.\nVoorbeeld(en) van \"Star Wars\"-merchandising:"}
